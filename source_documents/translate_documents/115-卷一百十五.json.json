[{"instruction": "把给定的资治通鉴原文翻译成通俗易懂的白话文，翻译时不要遗漏任何一句话，人名保持全称，不要省略姓氏，不要有任何其他的多余内容\n                    注意翻译后文本的换行情况与原文保持一致，即原文有段落换行的翻译后也保持换行\n                    特别注意，不要在回复中出现资治通鉴原文，直接给出翻译结果", "input": "资治通鉴卷第一百一十五端明殿学士兼翰林侍读学士朝散大夫右谏议大夫充集贤殿修撰权判西京留司御史台上柱国河内郡开国侯食邑一千三百户食实封四百户赐紫金鱼袋臣司马光奉敕编集\n后学天台胡三省音注晋纪三十七\n安皇帝庚\n义熙五年春正月庚寅朔，南燕主超朝会羣臣，叹太乐不备，议掠晋人以补伎。领军将军韩𧨳曰：「先帝以旧京倾覆，戢翼三齐。陛下不养士息民，以伺魏衅，恢复先业，而更侵掠南邻以雠敌，可乎！」超曰：「我计已定，不与卿言。」\n辛卯，大赦。\n庚戌，以刘毅为衞将军、开府仪同三司。毅爱才好士，当世名流莫不辐凑，独扬州主簿吴郡张卲不往。或问之，卲曰：「主公命世人杰，何烦多问！」\n秦王兴遣其弟平北将军冲、征虏将军狄伯支等帅骑四万，击夏王勃勃。冲至岭北，谋还袭长安，伯支不从而止，因酖杀伯支以灭口。\n秦王兴遣使再拜谯纵为大都督、相国、蜀王，加九锡，承制封拜，悉如王者之仪。\n二月，南燕将慕容兴宗、斛谷提、公孙归等帅骑寇宿豫，拔之，大掠而去，简男女二千五百付太乐敎之。归，五楼之兄也。是时，五楼为侍中、尚书、领左衞将军，专总朝政，宗亲并居显要，王公内外无不惮之。南燕主超论宿豫之功，封斛谷提等并为郡、县公。桂林王鎭谏曰：「此数人者，勤民顿兵，为国结怨，何功而封？」超怒，不答。尚书都令史王俨谄事五楼，比岁屡迁，官至左丞。国人为之言曰：「欲得侯，事五楼。」超又遣公孙归等寇济南，俘男女千馀人而去。自彭城以南，民皆堡聚以自固。诏幷州刺史刘道怜鎭淮阴以备之。\n乞伏炽磐入见秦太原公懿于上邽，彭奚念乘虚伐之。炽磐闻之，怒，不告懿而归，击奚念，破之，遂围枹罕。乞伏乾归从秦王兴如平凉；炽磐克枹罕，遣人告乾归，乾归逃还苑川。\n冯翊人刘厥聚衆数千，据万年作乱，秦太子泓遣鎭军将军彭白狼帅东宫禁兵讨之，斩厥，赦其馀党。诸将请露布，表言广其首级。泓不许，曰：「主上委吾后事，不能式遏寇逆，当责躬请罪，尚敢矜诞自为功乎！」\n秦王兴自平凉如朝那，闻姚冲之谋，赐冲死。\n三月，刘裕抗表伐南燕，朝议皆以为不可，惟左仆射孟昶、车骑司马谢裕、参军臧熹以为必克，劝裕行。裕以昶监中军留府事。谢裕，安之兄孙也。\n初，苻氏之败也，王猛之孙鎭恶来奔，以为临澧令。鎭恶骑乘非长，关弓甚弱，而有谋略，善果断，喜论军国大事。或荐鎭恶于刘裕，裕与语，说之，因留宿；明旦，谓参佐曰：「吾闻将门有将，鎭恶信然。」卽以为中军参军。\n恒山崩。\n夏四月，乞伏乾归如枹罕，留世子炽磐鎭之，收其衆得二万，徙都度坚山。\n雷震魏天安殿东序；魏主圭恶之，命左校以冲车攻东、西序，皆毁之。初，圭服寒食散，久之，药发，性多躁扰，忿怒无常，至是寖剧。又灾异数见，占者多言当有急变生肘腋。圭忧懑不安，或数日不食，或达旦不寐，追计平生成败得失，独语不止。疑羣臣左右皆不可信，每百官奏事至前，追记其旧恶，辄杀之；其馀或颜色变动，或鼻息不调，或步趋失节，或言辞差缪，皆以为怀恶在心，发形于外，往往手击杀之，死者皆陈天安殿前。朝廷人不自保，百官苟免，莫相督摄，盗贼公行，里巷之间，人为希少。圭亦知之，曰：「朕故纵之使然，待过灾年，更当清治之耳。」是时，羣臣畏罪，多不敢求亲近；唯著作郎崔浩恭勤不懈，或终日不归。浩，吏部尚书宏之子也。宏未尝忤旨，亦不谄谀，故宏父子独不被谴。\n夏王勃勃率骑二万攻秦，掠取平凉杂胡七千馀户，进屯依力川。\n己巳，刘裕发建康，帅舟师自淮入泗。五月，至下邳，留船舰、辎重，步进至琅邪，所过皆筑城，留兵守之。或谓裕曰：「燕人若塞大岘之险，或坚壁清野，大军深入，不唯无功，将不能自归，柰何？」裕曰：「吾虑之熟矣，鲜卑贪婪，不知远计，进利虏获，退惜禾苗，谓我孤军远入，不能持久；不过进据临朐，退守广固，必不能守险清野，敢为诸君保之。」\n南燕主超闻有晋师，引羣臣会议。征虏将军公孙五楼曰：「吴兵轻果，利在速战，不可争；宜据大岘，使不得入，旷日延时，沮其锐气，然后徐简精骑二千，循海而南，绝其粮道，别敕段晖帅兖州之衆，缘山东下，腹背击之，此上策也。各命守宰依险自固，校其资储之外，馀悉焚荡，芟除禾苗，使敌无所资，彼侨军无食，求战不得，旬月之间，可以坐制，此中策也。纵贼入岘，出城逆战，此下策也。」超曰：「今岁星居齐，以天道推之，不战自克。客主势殊，以人事言之，彼远来疲弊，势不能久。吾据五州之地，拥富庶之民，铁骑万羣，麦禾布野，柰何芟苗徙民，先自蹙弱乎！不如纵使入岘，以精骑蹂之，何忧不克。」辅国将军广宁王贺赖卢苦谏不从，退谓五楼曰：「必若此，亡无日矣！」太尉桂林王鎭曰：「陛下必以骑兵利平地者，宜出岘逆战，战而不胜，犹可退守；不宜纵敌入岘，自弃险固也。」超不从。鎭出，谓韩𧨳曰：「「主上旣不能逆战却敌，又不肯徙民清野，延敌入腹，坐待攻围，酷似刘璋矣。今年国灭，吾必死之。卿中华之士，复为文身矣。」超闻之，大怒，收鎭下狱。乃摄莒、梁父二戍，修城隍，简士马，以待之。\n刘裕过大岘，燕兵不出。裕举手指天，喜形于色。左右曰：「公未见敌而先喜，何也？」裕曰：「兵已过险，士有必死之志；馀粮栖亩，人无匮乏之忧。虏已入吾掌中矣。」六月己巳，裕至东莞。超先遣公孙五楼、贺赖卢及左将军段晖等将步骑五万屯临朐；闻晋兵入岘，自将步骑四万往就之，使五楼帅骑进据巨蔑水。前锋孟龙符与战，破之，五楼退走。裕以车四千乘为左右翼，方轨徐进，与燕兵战于临朐南，日向昃，胜负犹未决。参军胡藩言于裕曰：「燕悉兵出战，临朐城中留守必寡，愿以奇兵从间道取其城，此韩信所以破赵也。」裕遣藩及谘议参军檀韶、建威将军河内向弥潜师出燕兵之后，攻临朐，声言轻兵自海道至矣。向弥擐甲先登，遂克之。超大惊，单骑就段晖于城南。裕因纵兵奋击，燕衆大败，斩段晖等大将十馀人，超遁还广固，获其玉玺、辇及豹尾。裕乘胜逐北至广固；丙子，克其大城。超收衆入保小城。裕筑长围守之，围高三丈，穿堑三重；抚纳降附，采拔贤俊，华、夷大悦。于是因齐地粮储，悉停江、淮漕运。\n超遣尚书郎张纲乞师于秦，赦桂林王鎭，以为录尚书、都督中外诸军事，引见，谢之，且问计焉。鎭曰：「百姓之心，系于一人。今陛下亲董六师，奔败而还，羣臣离心，士民丧气。闻秦人自有内患，恐不暇分兵救人。散卒还者尚有数万，宜悉出金帛以饵之，更决一战。若天命助我，必能破敌；如其不然，死亦为美，比于闭门待尽，不犹愈乎！」司徒乐浪王惠曰：「不然。晋兵乘胜，气势百倍，我以败军之卒当之，不亦难乎！秦虽与勃勃相持，不足为患；且与我分据中原，势如唇齿，安得不来相救！但不遣大臣则不能得重兵。尚书令韩范为燕、秦所重，宜遣乞师。」超从之。", "output": ["翻译内容"]}, {"instruction": "把给定的资治通鉴原文翻译成通俗易懂的白话文，翻译时不要遗漏任何一句话，人名保持全称，不要省略姓氏，不要有任何其他的多余内容\n                    注意翻译后文本的换行情况与原文保持一致，即原文有段落换行的翻译后也保持换行\n                    特别注意，不要在回复中出现资治通鉴原文，直接给出翻译结果", "input": "南燕尚书略阳垣尊及弟京兆太守苗逾城来降，裕以为行参军。尊、苗皆超所委任以为腹心者也。\n或谓裕曰：「张纲有巧思，若得纲使为攻具，广固必可拔也。」会纲自长安还，太山太守申宣执之，送于裕。裕升纲于楼车，使周城呼曰：「刘勃勃大破秦军，无兵相救。」城中莫不失色。江南每发兵及遣使者至广固，裕辄潜遣兵夜迎之，明日，张旗鸣鼓而至，北方之民执兵负粮归裕者，日以千数，围城益急。张华、封恺皆为裕所获。超请割大岘以南地为藩臣，裕不许。\n秦王兴遣使谓裕曰：「慕容氏相与邻好，今晋攻之急，秦已遣铁骑十万屯洛阳；晋军不还，当长驱而进。」裕呼秦使者谓曰：「语汝姚兴：我克燕之后，息兵三年，当取关、洛；今能自送，便可速来！」刘穆之闻有秦使，驰入见裕，而秦使者已去。裕以所言告穆之。穆之尤之曰：「常日事无大小，必赐预谋，此宜善详，云何遽尔答之！此语不足以威敌，适足以怒之。若广固未下，羌寇奄至，不审何以待之？」裕笑曰：「此是兵机，非卿所解，故不相语耳。夫兵贵神速，彼若审能赴救，必畏我知，宁容先遣信命，逆设此言！是自张大之辞也。晋师不出，为日久矣。羌见伐齐，殆将内惧，自保不暇，何能救人邪！」\n乞伏乾归复卽秦王位，大赦，改元更始，公卿以下皆复本位。\n慕容氏在魏者百馀家，谋逃去，魏主圭尽杀之。\n初，魏太尉穆崇与衞王仪伏甲谋弑魏主圭，不果；圭惜崇、仪之功，秘而不问。及圭有疾，杀大臣。仪自疑而出亡，追获之。八月，赐仪死。\n封融诣刘裕降。\n九月，加刘裕太尉；裕固辞。\n秦王兴自将击夏王勃勃，至贰城，遣安远将军姚详等分督租运。勃勃乘虚奄至，兴惧，欲轻骑就详等。右仆射韦华曰：「若銮舆一动，衆心骇惧，必不战自溃，详营亦未必可至也。」兴与勃勃战，秦兵大败，将军姚榆生为勃勃所禽，左将军姚文崇等力战，勃勃乃退，兴还长安。勃勃复攻秦敕奇堡、黄石固、我罗城，皆拔之，徙七千馀家于大城，以其丞相右地代领幽州牧以鎭之。\n初，兴遣衞将军姚强帅步骑一万随韩范往就姚绍于洛阳，幷兵以救南燕，及为勃勃所败，追强兵还长安。韩范叹曰：「天灭燕矣！」南燕尚书张俊自长安还，降于刘裕，因说裕曰：「燕人所恃者，谓韩范必能致秦师也，今得范以示之，燕必降矣。」裕乃表范为散骑常侍，且以书招之。长水校尉王蒲劝范奔秦，范曰：「裕起布衣，灭桓玄，复晋室，今兴师伐燕，所向崩溃，此殆天授，非人力也。燕亡，则秦为之次矣，吾不可以再辱。」遂降于裕。裕将范循城，城中人情离沮。或劝燕主超诛范家。超以范弟𧨳尽忠无贰，幷范家赦之。\n冬十月，段宏自魏奔于裕。\n张纲为裕造攻具，尽诸奇巧；超怒，县其母于城上，支解之。\n西秦王乾归立夫人边氏为皇后，世子炽磐为太子，仍命炽磐都督中外诸军、录尚书事。以屋引破光为河州刺史，鎭枹罕；以南安焦遗为太子太师，与参军国大谋。乾归曰：「焦生非特名儒，乃王佐之才也。」谓炽磐曰：「汝事之当如事吾。」炽磐拜遗于床下。遗子华至孝，乾归欲以女妻之。辞曰：「凡娶妻者，欲与之共事二亲也。今以王姬之贵，下嫁蓬茅之士，诚非其匹，臣惧其阙于中馈，非所愿也。」乾归曰：「卿之所行，古人之事，孤女不足以强卿。」乃以为尚书民部郎。\n北燕王云自以无功德而居大位，内怀危惧，常畜养壮士以为腹心、爪牙。宠臣离班、桃仁专典禁衞，赏赐以巨万计，衣食起居皆与之同，而班、仁志愿无厌，犹有怨憾。戊辰，云临东堂，班、仁怀剑执帋而入，称有所啓。班抽剑击云，云以几捍之，仁从旁击云，弑之。\n冯跋升洪光门以观变，帐下督张泰、李桑言于跋曰：「此竖势何所至，请为公斩之！」乃奋剑而下，桑斩班于西门，泰杀仁于庭中。衆推跋为主，跋以让其弟范阳公素弗，素弗不可。跋乃卽天王位于昌黎，大赦，诏曰：「陈氏代姜，不改齐国，宜卽国号曰燕。」改元太平，諡云曰惠懿皇帝。跋尊母张氏为太后，立妻孙氏为王后，子永为太子，以范阳公素弗为车骑大将军、录尚书事，孙护为尚书令，张兴为左仆射，汲郡公弘为右仆射，广川公万泥为幽、平二州牧，上谷公乳陈为幷、青二州牧。素弗少豪侠放荡，尝请婚于尚书左丞韩业，业拒之。及为宰辅，待业尤厚；好申拔旧门，谦恭俭约，以身帅下，百僚惮之，论者美其有宰相之度。\n魏主圭将立齐王嗣为太子；魏故事，凡立嗣子辄先杀其母，乃赐嗣母刘贵人死。圭召嗣谕之曰：「汉武帝杀钩弋夫人，以防母后豫政，外家为乱也。汝当继统，吾故远迹古人，为国家长久之计耳。」嗣性孝，哀泣不自胜。圭怒之。嗣还舍，日夜号泣，圭知而复召之。左右曰：「上怒甚，入将不测，不如且避之，俟上怒解而入。」嗣乃逃匿于外，惟帐下代人车路头、京兆王洛儿二人随之。\n初，圭如贺兰部，见献明贺太后之妹美，言于贺太后，请纳之。贺太后曰：「不可。是过美，必有不善。且已有夫，不可夺也。」圭密令人杀其夫而纳之，生清河王绍。绍凶很无赖，好轻游里巷，劫剥行人以为乐。圭怒之，尝倒悬井中，垂死，乃出之。齐王嗣屡诲责之，绍由是与嗣不协。\n戊辰，圭谴责贺夫人，囚，将杀之，会日暮，未决。夫人密使告绍曰：「汝何以救我？」左右以圭残忍，人人危惧。绍年十六，夜，与帐下及宦者宫人数人通谋，逾垣入宫，至天安殿。左右呼曰：「贼至！」圭惊起，求弓刀不获，遂弑之。\n己巳，宫门至日中不开。绍称诏，集百官于端门前，北面立。绍从门扉间谓百官曰：「我有叔父，亦有兄，公卿欲从谁？」衆愕然失色，莫有对者。良久，南平公长孙嵩曰：「从王。」衆乃知宫车晏驾，而不测其故，莫敢出声，唯阴平公烈大哭而去。烈，仪之弟也。于是朝野恟恟，人怀异志。肥如侯贺护举烽于安阳城北，贺兰部人皆赴之，其馀诸部亦各屯聚。绍闻人情不安，大出布帛赐王公以下，崔宏独不受。\n齐王嗣闻变，乃自外还，昼伏匿山中，夜宿王洛儿家。洛儿邻人李道潜奉给嗣，民间颇知之，喜而相告；绍闻之，收道，斩之。绍募人求访嗣，欲杀之。猎郎叔孙俊与宗室疏属拓跋磨浑自云知嗣所在，绍使帐下二人与之偕往；俊、磨浑得出，卽执帐下诣嗣，斩之。俊，建之子也。王洛儿为嗣往来平城，通问大臣，夜，告安远将军安同等。衆闻之，翕然响应，争出奉迎。嗣至城西，衞士执绍送之。嗣杀绍及其母贺氏，幷诛绍帐下及宦官宫人为内应者十馀人；其先犯乘舆者，羣臣脔食之。", "output": ["翻译内容"]}, {"instruction": "把给定的资治通鉴原文翻译成通俗易懂的白话文，翻译时不要遗漏任何一句话，人名保持全称，不要省略姓氏，不要有任何其他的多余内容\n                    注意翻译后文本的换行情况与原文保持一致，即原文有段落换行的翻译后也保持换行\n                    特别注意，不要在回复中出现资治通鉴原文，直接给出翻译结果", "input": "朱提王悦，虔之子也，有罪，自疑惧。闰十一月丁亥，悦怀匕首入侍，将作乱。叔孙俊觉其举止有异，引手掣之，索怀中，得匕首，遂杀之。\n十二月乙巳，太白犯虚、危。南燕灵台令张光劝南燕主超出降，超手杀之。\n柔然侵魏。\n六年春正月甲寅朔，南燕主超登天门，朝羣臣于城上。乙卯，超与宠姬魏夫人登城，见晋兵之盛，握手对泣。韩𧨳谏曰：「陛下遭堙厄之运，正当努力自强以壮士民之志，而更为儿女子泣邪！」超拭目谢之。尚书令董诜劝超降，超怒，囚之。\n魏长孙嵩将兵伐柔然。\n魏主嗣以郡县豪右多为民患，悉以优诏徵之。民恋土不乐内徙，长吏逼遣之，于是无赖少年逃亡相聚，所在寇盗羣起。嗣引八公议之曰：「朕欲为民除蠹，而守宰不能绥抚，使之纷乱。今犯者旣衆，不可尽诛，吾欲大赦以安之，何如？」元成侯屈曰：「民逃亡为盗，不罪而赦之，是为上者反求于下也，不如诛其首恶，赦其馀党。」崔宏曰：「圣王之御民，务在安之而已，不与之较胜负也。夫赦虽非正，可以行权。屈欲先诛后赦，要为两不能去，曷若一赦而遂定乎！赦而不从，诛未晚也。」嗣从之。二月癸未朔，遣将军于栗磾将骑一万讨不从命者，所向皆平。\n南燕贺赖卢、公孙五楼为地道击晋兵，不能却。城久闭，城中男女病脚弱者太半，出降者相继。超辇而登城，尚书悦寿说超曰：「今天助寇为虐，战士凋瘁，独守穷城，绝望外援，天时人事亦可知矣。苟历数有终，尧、舜避位，陛下岂可不思变通之计乎！」超叹曰：「废兴，命也。吾宁奋剑而死，不能衔璧而生！」\n丁亥，刘裕悉衆攻城。或曰：「今日往亡，不利行师。」裕曰：「我往彼亡，何为不利！」四面急攻之。悦寿开门纳晋师，超与左右数十骑逾城突围出走，追获之。裕数以不降之罪，超神色自若，一无所言，惟以母托刘敬宣而已。\n裕忿广固久不下，欲尽坑之，以妻女赏将士。韩范谏曰：「晋室南迁，中原鼎沸，士民无援，强则附之，旣为君臣，必须为之尽力。彼皆衣冠旧族，先帝遗民；今王师吊伐而尽坑之，使安所归乎！窃恐西北之人无复来苏之望矣。」裕改容谢之，然犹斩王公以下三千人，没入家口万馀，夷其城隍，送超诣建康，斩之。\n臣光曰：晋自济江以来，威灵不竞，戎狄横骛，虎噬中原。刘裕始以王师翦平东夏，不于此际旌礼贤俊，慰抚疲民，宣恺悌之风，涤残秽之政，使羣士向风，遗黎企踵，而更恣行屠戮以快忿心；迹其施设，曾苻、姚之不如，宜其不能荡壹四海，成美大之业，岂非虽有智勇而无仁义使之然哉！\n初，徐道覆闻刘裕北伐，劝卢循乘虚袭建康，循不从。道覆自至番禺说循曰：「本住岭外，岂以理极于此，传之子孙邪？正以刘裕难与为敌故也。今裕顿兵坚城之下，未有还期，我以此思归死士掩击何、刘之徒，如反掌耳。不乘此机而苟求一日之安，朝廷常以君为腹心之疾；若裕平齐之后，息甲岁馀，以玺书徵君，裕自将屯豫章，遣诸将帅锐师过岭，虽复以将军之神武，恐必不能当也。今日之机，万不可失。若先克建康，倾其根蒂，裕虽南还，无能为也。君若不同，便当帅始兴之衆直指寻阳。」循甚不乐此举，而无以夺其计，乃从之。\n初，道覆使人伐船材于南康山，至始兴，贱卖之，居人争市之，船材大积而人不疑，至是，悉取以装舰，旬日而办。循自始兴寇长沙，道覆寇南康、庐陵、豫章，诸守相皆委任奔走。道覆顺流而下，舟械甚盛。时克燕之问未至，朝廷急徵刘裕。裕方议留鎭下邳，经营司、雍，会得诏书，乃以韩范为都督八郡军事、燕郡太守，封融为勃海太守，檀韶为琅邪太守；戊申，引兵还。韶，祗之兄也。久之，刘穆之称范、融谋反，皆杀之。\n安成忠肃公何无忌自寻阳引兵拒卢循。长史邓潜之谏曰：「国家安危，在此一举。闻循兵舰大盛，势居上流，宜决南塘，守二城以待之，彼必不敢舍我远下。蓄力养锐，俟其疲老，然后击之，此万全之策也。今决成败于一战，万一失利，悔将无及。」参军殷阐曰：「循所将之衆皆三吴旧贼，百战馀勇，始兴溪子，拳捷善鬬，未易轻也。将军宜留屯豫章，徵兵属城，兵至合战，未为晚也；若以此衆轻进，殆必有悔。」无忌不听。三月壬申，与徐道覆遇于豫章，贼令强弩数百登西岸小山邀射之。会西风暴急，飘无忌所乘小舰向东岸。贼乘风以大舰逼之，衆遂奔溃。无忌厉声曰：「取我苏武节来！」节至，执以督战。贼衆云集，无忌辞色无挠，握节而死。于是中外震骇，朝议欲奉乘舆北走，就刘裕；旣而知贼未至，乃止。\n西秦王乾归攻秦金城郡，拔之。\n夏王勃勃遣尚书胡金纂攻平凉，秦王兴救平凉，击金纂，杀之。勃勃又遣兄子左将军罗提攻拔定阳，坑将士四千馀人。秦将曹炽、曹云、王肆佛等各将数千户内徙，兴处之湟山及陈仓。勃勃寇陇右，破白崖堡，遂趣清水，略阳太守姚寿都弃城走，勃勃徙其民万六千户于大城。兴自安定追之，至寿渠川，不及而还。\n初，南凉王傉檀遣左将军枯木等伐沮渠蒙逊，掠临松千馀户而还。蒙逊伐南凉，至显美，徙数千户而去。南凉太尉俱延复伐蒙逊，大败而归。是月，傉檀自将五万骑伐蒙逊。战于穷泉，傉檀大败，单马奔还。蒙逊乘胜进围姑臧，姑臧人惩王锺之诛，皆惊溃，夷、夏万馀户降于蒙逊。傉檀惧，遣司隶校尉敬归及子佗为质于蒙逊以请和，蒙逊许之；归至胡坑，逃还，佗为追兵所执，蒙逊徙其衆八千馀户而去。右衞将军折掘奇鎭据石驴山以叛。傉檀畏蒙逊之逼，且惧岭南为奇鎭所据，乃迁于乐都，留大司农成公绪守姑臧。傉檀才出城，魏安人侯谌等闭门作乱，收合三千馀家，据南城，推焦朗为大都督、龙骧大将军，谌自称凉州刺史，降于蒙逊。\n刘裕至下邳，以船载辎重，自帅精锐步归。至山阳，闻何无忌败死，虑京邑失守，卷甲兼行，与数十人至淮上，问行人以朝廷消息。行人曰：「贼尚未至，刘公若还，便无所忧。」裕大喜。将济江，风急，衆咸难之。裕曰：「若天命助国，风当自息；若其不然，覆溺何害！」卽命登舟，舟移而风止。过江，至京口，衆乃大安。夏四月癸未，裕至建康。以江州覆没，表送章绶，诏不许。\n青州刺史诸葛长民、兖州刺史刘藩、幷州刺史刘道怜各将兵入衞建康。藩，豫州刺史毅之从弟也。毅闻卢循入寇，将拒之而疾作；旣瘳，将行。刘裕遗毅书曰：「吾往习击妖贼，晓其变态。贼新获奸利，其锋不可轻。今修船垂毕，当与弟同举。克平之日，上流之任，皆以相委。」又遣刘藩往，谕止之。毅怒，谓藩曰：「往以一时之功相推耳，汝便谓我眞不及刘裕邪！」投书于地，帅舟师二万发姑孰。", "output": ["翻译内容"]}, {"instruction": "把给定的资治通鉴原文翻译成通俗易懂的白话文，翻译时不要遗漏任何一句话，人名保持全称，不要省略姓氏，不要有任何其他的多余内容\n                    注意翻译后文本的换行情况与原文保持一致，即原文有段落换行的翻译后也保持换行\n                    特别注意，不要在回复中出现资治通鉴原文，直接给出翻译结果", "input": "初，循至寻阳，闻裕已还，犹不信；旣破毅，乃得审问，与其党相视失色。循欲退还寻阳，攻取江陵，据二州以抗朝廷。道覆谓宜乘胜径进，固争之。循犹豫累日，乃从之。\n己未，大赦。裕募人为兵，赏之同京口赴义之科。发民治石头城。议者谓宜分兵守诸津要，裕曰：「贼衆我寡，若分兵屯守，则测人虚实；且一处失利，则沮三军之心。今聚衆石头，随宜应赴，旣令彼无以测多少，又于衆力不分。若徒旅转集，徐更论之耳。」\n朝廷闻刘毅败，人情恟惧。时北师始还，将士多创病，建康战士不盈数千。循旣克二鎭，战士十馀万，舟车百里不绝，楼船高十二丈，败还者争言其强盛。孟昶、诸葛长民欲奉乘舆过江，裕不听。初，何无忌、刘毅之南讨也，昶策其必败，已而果然。至是，又谓裕必不能抗循，衆颇信之，惟龙骧将军东海虞丘进廷折昶等，以为不然。中兵参军王仲德言于裕曰：「明公命世作辅，新建大功，威震六合，妖贼乘虚入寇，旣闻凯还，自当奔溃。若先自遁逃，则势同匹夫。匹夫号令，何以威物！此谋若立，请从此辞。」裕甚悦。昶固请不已，裕曰：「今重鎭外倾，强寇内逼，人情危骇，莫有固志；若一旦迁动，便自土崩瓦解，江北亦岂可得至！设令得至，不过延日月耳。今兵士虽少，自足一战。若其克济，则臣主同休；苟厄运必至，我当横尸庙门，遂其由来以身许国之志，不能窜伏草间苟求存活也。我计决矣，卿勿复言！」昶恚其言不行，且以为必败，因请死。裕怒曰：「卿且申一战，死复何晚！」昶知裕终不用其言，乃抗表自陈曰：「臣裕北讨，衆并不同，虽臣赞裕行计，致使强贼乘间，社稷危逼，臣之罪也。谨引咎以谢天下。」封表毕，仰药而死。\n乙丑，卢循至淮口，中外戒严。琅邪王德文都督宫城诸军事，屯中堂皇，刘裕屯石头，诸将各有屯守。裕子义隆始四岁，裕使谘议参军刘粹辅之，鎭京口。粹，毅之族弟也。\n裕见民临水望贼，怪之，以问参军张劭，劭曰：「若节钺未反，民奔散之不暇，亦何能观望！今当无复恐耳。」裕谓将佐曰：「贼若于新亭直进，其锋不可当，宜且回避，胜负之事未可量也；若回泊西岸，此成禽耳。」\n徐道覆请于新亭至白石焚舟而上，数道攻裕。循欲以万全为计，谓道覆曰：「大军未至，孟昶便望风自裁；以大势言之，自当计日溃乱。今决胜负于一朝，乾没求利，旣非必克之道，且杀伤士卒，不如按兵待之。」道覆以循多疑少决，乃叹曰：「我终为卢公所误，事必无成；使我得为英雄驱驰，天下不足定也。」\n裕登石头城望循军，初见引向新亭，顾左右失色；旣而回泊蔡洲，乃悦。于是衆军转集。裕恐循侵轶，用虞丘进计，伐树栅石头淮口，修治越城，筑查浦、药园、廷尉三垒，皆以兵守之。\n刘毅经涉蛮、晋，仅能自免，从者饥疲，死亡什七八。丙寅，至建康，待罪。裕慰勉之，使知中外留事。毅乞自贬，诏降为后将军。\n魏长孙嵩至漠北而还，柔然追围之于牛川。壬申，魏主嗣北击柔然。柔然可汗社仑闻之，遁走，道死；其子度拔尚幼，部衆立社仑弟斛律，号蔼豆盖可汗。嗣引兵还参合陂。\n卢循伏兵南岸，使老弱乘舟向白石，声言悉衆自白石步上。刘裕留参军沈林子、徐赤特戍南岸，断查浦，戒令坚守勿动；裕及刘毅、诸葛长民北出拒之。林子曰：「妖贼此言，未必有实，宜深为之防。」裕曰：「石头城险，且淮栅甚固，留卿在后，足以守之。」林子，穆夫之子也。\n庚辰，卢循焚查浦，进至张侯桥。徐赤特将击之，林子曰：「贼声往白石而屡来挑战，其情可知。吾衆寡不敌，不如守险以待大军。」赤特不从，遂出战；伏兵发，赤特大败，单舸奔淮北。林子及将军刘锺据栅力战，朱龄石救之，贼乃退。循引精兵大上，至丹阳郡。裕帅诸军驰还石头，斩徐赤特，解甲久之，乃出陈于南塘。\n六月，以刘裕为太尉、中书监，加黄钺；裕受黄钺，馀固辞。以车骑中军司马庾悦为江州刺史。悦，准之子也。\n司马国璠及弟叔璠、叔道奔秦。秦王兴曰：「刘裕方诛桓玄，辅晋室，卿何为来？」对曰：「裕削弱王室，臣宗族有自修立者，裕辄除之；方为国患，甚于桓玄耳。」兴以国璠为扬州刺史，叔道为交州刺史。\n卢循寇掠诸县无所得，谓徐道覆曰：「师老矣，不如还寻阳，幷力取荆州，据天下三分之二，徐更与建康争衡耳。」秋七月庚申，循自蔡洲南还寻阳，留其党范崇民将五千人据南陵。甲子，裕使辅国将军王仲德、广川太守刘锺、河间内史兰陵蒯恩、中军谘议参军孟怀玉等帅衆追循。\n乙丑，魏主嗣还平城。\n西秦王乾归讨越质屈机等十馀部，降其衆二万五千，徙于苑川。八月，乾归复都苑川。\n沮渠蒙逊伐西凉，败西凉世子歆于马庙，禽其将朱元虎而还。凉公暠以银二千斤、金二千两赎元虎；蒙逊归之，遂与暠结盟而还。\n刘裕还东府，大治水军，遣建威将军会稽孙处、振武将军沈田子帅衆三千自海道袭番禺。田子，林子之兄也。衆皆以为「海道艰远，必至为难，且分撤见力，非目前之急。」裕不从，敕处曰：「大军十二月之交必破妖虏，卿至时，先倾其巢窟，使彼走无所归也。」\n谯纵遣侍中谯良等入见于秦，请兵以伐晋。纵以桓谦为荆州刺史，谯道福为梁州刺史，帅衆二万寇荆州；秦王兴遣前将军苟林帅骑兵会之。\n江陵自卢循东下，不得建康之问，羣盗互起。荆州刺史刘道规遣司马王鎭之帅天门太守檀道济、广武将军彭城到彦之入援建康。道济，祗之弟也。\n鎭之至寻阳，为苟林所破。卢循闻之，以林为南蛮校尉，分兵配之，使乘胜伐江陵，声言徐道覆已克建康。桓谦于道召募义旧，民投之者二万人。谦屯枝江，林屯江津，二寇交逼，江陵士民多怀异心。道规乃会将士告之曰：「桓谦今在近道，闻诸长者颇有去就之计，吾东来文武足以济事；若欲去者，本不相禁。」因夜开城门，达晓不闭。衆咸惮服，莫有去者。\n雍州刺史鲁宗之帅衆数千自襄阳赴江陵。或谓宗之情未可测，道规单马迎之，宗之感悦。道规使宗之居守，委以腹心，自帅诸军攻谦。诸将佐皆曰：「今远出讨谦，其胜难必。苟林近在江津，伺人动静，若来攻城，宗之未必能固；脱有蹉跌，大事去矣。」道规曰：「苟林愚懦，无他奇计，以吾去未远，必不敢向城。吾今取谦，往至便克；沈疑之间，已自还返。谦败则林破胆，岂暇得来！且宗之独守，何为不支数日！」乃驰往攻谦，水陆齐进。谦等大陈舟师，兼以步骑，战于枝江。檀道济先进陷陈，谦等大败。谦单舸奔苟林，道规追斩之。还，至涌口，讨林，林走，道规遣谘议参军临淮刘遵帅衆追之。初，谦至枝江，江陵士民皆与谦书，言城内虚实，欲为内应；至是检得之，道规悉焚不视，衆于是大安。", "output": ["翻译内容"]}, {"instruction": "把给定的资治通鉴原文翻译成通俗易懂的白话文，翻译时不要遗漏任何一句话，人名保持全称，不要省略姓氏，不要有任何其他的多余内容\n                    注意翻译后文本的换行情况与原文保持一致，即原文有段落换行的翻译后也保持换行\n                    特别注意，不要在回复中出现资治通鉴原文，直接给出翻译结果", "input": "桓石绥因循入寇，起兵洛口，自号荆州刺史，徵阳令王天恩自号梁州刺史，袭据西城。梁州刺史傅韶遣其子魏兴太守弘之讨石绥等，皆斩之，桓氏遂灭。韶，畅之孙也。\n西秦王乾归攻秦略阳、南安、陇西诸郡，皆克之，徙民二万五千户于苑川及枹罕。\n甲寅，葬魏主圭于盛乐金陵，諡曰宣武，庙号烈祖。\n刘毅固求追讨卢循，长史王诞密言于刘裕曰：「毅旣丧败，不宜复使立功。」裕从之。冬十月，裕帅兖州刺史刘藩、宁朔将军檀韶、冠军将军刘敬宣等南击卢循，以刘毅监太尉留府，后事皆委焉。癸巳，裕发建康。\n徐道覆率衆三万趣江陵，奄至破冢。时鲁宗之已还襄阳，追召不及，人情大震。或传循已平京邑，遣道覆来为刺史，江、汉士民感刘道规焚书之恩，无复贰志。道规使刘遵别为游军，自拒道覆于豫章口，前驱失利；遵自外横击，大破之，斩首万馀级，赴水死者殆尽，道覆单舸走还湓口。初，道规使遵为游军，衆咸以为强敌在前，唯患衆少，不应分割见力，置无用之地。及破道覆，卒得游军之力，衆心乃服。\n鲜卑仆浑、羌句岂、输报、邓若等帅户二万降于西秦。\n王仲德等闻刘裕大军且至，进攻范崇民于南陵；崇民战舰夹屯西岸。十一月，刘锺自行觇贼，天雾，贼钩得其舸。锺因帅左右攻舰户，贼遽闭户拒之，锺乃徐还，与仲德共攻崇民，崇民走。\n癸丑，益州刺史鲍陋卒。谯道福陷巴东，杀守将温祚、时延祖。\n卢循兵守广州者不以海道为虞。庚戌，孙处乘海奄至，会大雾，四面攻之，卽日拔其城。处抚其旧民，戮循亲党，勒兵谨守，分遣沈田子等击岭表诸郡。\n刘裕军雷池。卢循扬声不攻雷池，当乘流径下；裕知其欲战，十二月己卯，进军大雷。庚辰，卢循、徐道覆帅衆数万塞江而下，前后莫见舳舻之际。裕悉出轻舰，帅衆军齐力击之；又分步骑屯于西岸，先备火具。裕以劲弩射循军，因风水之势以蹙之。循舰悉泊西岸，岸上军投火焚之，烟炎涨天；循兵大败，走还寻阳。将趣豫章，乃悉力栅断左里；丙申，裕军至左里，不得进。裕麾兵将战，所执麾竿折，幡沈于水，衆并怪惧。裕笑曰：「往年覆舟之战，幡竿亦折，今者复然，贼必破矣。」卽攻栅而进，循兵虽殊死战，弗能禁。循单舸走，所杀及投水死者凡万馀人。纳其降附，宥其逼略，遣刘藩、孟怀玉轻军追之。循收散卒，尚有数千人，径还番禺；道覆走保始兴。裕版建威将军褚裕之行广州刺史。裕之，裒之曾孙也。裕还建康。刘毅恶刘穆之，每从容与裕言穆之权太重，裕益亲任之。\n燕广川公万泥、上谷公乳陈，自以宗室，有大功，谓当入为公辅。燕王跋以二藩任重，久而弗徵，二人皆怨。是岁，乳陈密遣人告万泥曰：「乳陈有至谋，愿与叔父图之。」万泥遂奔白狼，与乳陈俱叛，跋遣汲郡公弘与张兴将步骑二万讨之。弘先遣使谕以祸福；万泥欲降，乳陈不可。兴谓弘曰：「贼明日出战，今夜必来惊我营，宜为之备。」弘乃密令人课草十束，畜火伏兵以待之。是夜，乳陈果遣壮士千馀人来斫营，衆火俱起，伏兵邀击，俘斩无遗。万泥、乳陈惧而出降，弘皆斩之。跋以范阳公素弗为大司马，改封辽西公；弘为骠骑大将军，改封中山公。", "output": ["翻译内容"]}]