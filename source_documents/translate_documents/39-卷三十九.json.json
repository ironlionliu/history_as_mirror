[{"instruction": "把给定的资治通鉴原文翻译成通俗易懂的白话文，翻译时不要遗漏任何一句话，人名保持全称，不要省略姓氏，不要有任何其他的多余内容\n                    注意翻译后文本的换行情况与原文保持一致，即原文有段落换行的翻译后也保持换行\n                    特别注意，不要在回复中出现资治通鉴原文，直接给出翻译结果", "input": "资治通鉴卷第三十九翰林学士兼侍读学士朝散大夫右谏议大夫知制诰判尚书都省兼提举万寿观公事上护军河内郡开国侯食邑一千三百户赐紫金鱼袋臣司马光奉敕编集\n后学天台胡三省音注汉纪三十一\n淮阳王\n更始元年，\n春正月甲子朔，汉兵与下江兵共攻甄阜、梁丘赐，斩之，杀士卒二万馀人。王莽纳言将军严尤、秩宗将军陈茂引兵欲据宛，刘演与战于淯阳下，大破之，遂围宛。先是，青、徐贼衆虽数十万人，讫无文书、号令、旌旗、部曲；及汉兵起，皆称将军，攻城略地，移书称说。莽闻之，始惧。\n舂陵戴侯曾孙玄在平林兵中，号更始将军。时汉兵已十馀万，诸将议以兵多而无所统一，欲立刘氏以从人望。南阳豪桀及王常等皆欲立刘演；而新市、平林将帅乐放纵，惮演威明，贪玄懦弱，先共定策立之，然后召演示其议。演曰：「诸将军幸欲尊立宗室，甚厚！然今赤眉起青、徐，衆数十万，闻南阳立宗室，恐赤眉复有所立，王莽未灭而宗室相攻，是疑天下而自损权，非所以破莽也。舂陵去宛三百里耳，遽自尊立，为天下准的，使后人得承吾敝，非计之善者也。不如且称王以号令，王势亦足以斩诸将。若赤眉所立者贤，相率而往从之，必不夺吾爵位；若无所立，破莽，降赤眉，然后举尊号，亦未晚也。」诸将多曰：「善！」张卬拔剑击地曰：「疑事无功，今日之议，不得有二！」衆皆从之。二月辛巳朔，设坛场于淯水上沙中，玄卽皇帝位，南面立，朝羣臣；羞愧流汗，举手不能言。于是大赦，改元，以族父良为国三老，王匡为定国上公，王凤为成国上公，朱鲔为大司马，刘演为大司徒，陈牧为大司空，馀皆九卿将军。由是豪桀失望，多不服。\n王莽欲外示自安，乃染其须发，立杜陵史谌女为皇后；置后宫，位号视公、卿、大夫、元士者凡百二十人。\n莽赦天下，诏：「王匡、哀章等讨青、徐盗贼，严尤、陈茂等讨前队丑虏，明告以生活、丹青之信；复迷惑不解散，将遣大司空、隆新公将百万之师劋绝之矣。」\n三月，王凤与太常偏将军刘秀等徇昆阳、定陵、郾，皆下之。\n王莽闻严尤、陈茂败，乃遣司空王邑驰传，与司徒王寻发兵平定山东；徵诸明兵法六十三家以备军吏，以长人巨毋霸为垒尉，又驱诸猛兽虎、豹、犀、象之属以助威武。邑至洛阳，州郡各选精兵，牧守自将，定会者四十三万人，号百万；馀在道者，旌旗、辎重，千里不绝。夏五月，寻、邑南出颍川，与严尤、陈茂合。\n诸将见寻、邑兵盛，皆反走，入昆阳，惶怖，忧念妻孥，欲散归诸城。刘秀曰：「今兵谷旣少而外寇强大，幷力御之，功庶可立；如欲分散，势无俱全。且宛城未拔，不能相救；昆阳卽拔，一日之间，诸部亦灭矣。今不同心胆，共举功名，反欲守妻子财物邪！」诸将怒曰：「刘将军何敢如是！」秀笑而起。会候骑还，言：「大兵且至城北，军陈数百里，不见其后。」诸将素轻秀，及迫急，乃相谓曰：「更请刘将军计之。」秀复为图画成败，诸将皆曰：「诺。」时城中唯有八九千人，秀使王凤与廷尉大将军王常守昆阳，夜与五威将军李轶等十三骑出城南门，于外收兵。\n时莽兵到城下者且十万，秀等几不得出。寻、邑纵兵围昆阳，严尤说邑曰：「昆阳城小而坚，今假号者在宛，亟进大兵，彼必奔走；宛败，昆阳自服。」邑曰：「吾昔围翟义，坐不生得以见责让，今将百万之衆，遇城而不能下，非所以示威也。当先屠此城，蹀血而进，前歌后舞，顾不快邪！」遂围之数十重，列营百数，钲鼓之声闻数十里，或为地道、冲輣撞城；积弩乱发，矢下如雨，城中负户而汲。王凤等乞降，不许。寻、邑自以为功在漏刻，不以军事为忧。严尤曰：「《孙子兵法》：『围城为之阙』，宜使得逸出以怖宛下。」邑又不听。\n棘阳守长岑彭与前队贰严说共守宛城，汉兵攻之数月，城中人相食，乃举城降；更始入都之。诸将欲杀彭，刘演曰：「彭，郡之大吏，执心固守，是其节也。今举大事，当表义士，不如封之。」更始乃封彭为归德侯。\n刘秀至郾、定陵，悉发诸营兵；诸将贪惜财物，欲分兵守之。秀曰：「今若破敌，珍宝万倍，大功可成；如为所败，首领无馀，何财物之有！」乃悉发之。六月己卯朔，秀与诸营俱进，自将步骑千馀为前锋，去大军四五里而陈；寻、邑亦遣兵数千合战，秀奔之，斩首数十级。诸将喜曰：「刘将军平生见小敌怯，今见大敌勇，甚可怪也！且复居前，请助将军！」秀复进，寻、邑兵却，诸部共乘之，斩首数百、千级。连胜，遂前，诸将胆气益壮，无不一当百，秀乃与敢死者三千人从城西水上冲其中坚。寻、邑易之，自将万馀人行陈，敕诸营皆按部毋得动，独迎与汉兵战，不利，大军不敢擅相救；寻、邑陈乱，汉兵乘锐崩之，遂杀王寻。城中亦鼓噪而出，中外合势，震呼动天地；莽兵大溃，走者相腾践，伏尸百馀里。会大雷、风，屋瓦皆飞，雨下如注，滍川盛溢，虎豹皆股战，士卒赴水溺死者以万数，水为不流。王邑、严尤、陈茂轻骑乘死人渡水逃去，尽获其军实辎重，不可胜算，举之连月不尽，或燔烧其馀。士卒奔走，各还其郡，王邑独与所将长安勇敢数千人还洛阳，关中闻之震恐。于是海内豪桀翕然响应，皆杀其牧守，自称将军，用汉年号以待诏命；旬月之间，徧于天下。\n莽闻汉兵言莽鸩杀孝平皇帝，乃会公卿于王路堂，开所为平帝请命金縢之策，泣以示羣臣。\n刘秀复徇颍川，攻父城不下，屯兵巾车鄕。颍川郡掾冯异监五县，为汉兵所获。异曰：「异有老母在父城，愿归，据五城以效功报德！」秀许之。异归，谓父城长苗萌曰：「诸将多暴横，独刘将军所到不虏略，观其言语举止，非庸人也！」遂与萌率五县以降。\n新市、平林诸将以刘演兄弟威名益盛，阴劝更始除之。秀谓演曰：「事欲不善。」演笑曰：「常如是耳。」更始大会诸将，取演宝剑视之；綉衣御史申徒建随献玉玦；更始不敢发。演舅樊宏谓演曰：「建得无有范增之意乎？」演不应。李轶初与演兄弟善，后更谄事新贵；秀戒演曰：「此人不可复信！」演不从。演部将刘稷，勇冠三军，闻更始立，怒曰：「本起兵图大事者，伯升兄弟也。今更始何为者邪！」更始以稷为抗威将军，稷不肯拜；更始乃与诸将陈兵数千人，先收稷，将诛之；演固争。李轶、朱鲔因劝更始幷执演，卽日杀之；以族兄光禄勋赐为大司徒。秀闻之，自父城驰诣宛谢。司徒官属迎吊秀，秀不与交私语，惟深引过而已，未尝自伐昆阳之功；又不敢为演服丧，饮食言笑如平常。更始以是慙，拜秀为破虏大将军，封武信侯。", "output": ["翻译内容"]}, {"instruction": "把给定的资治通鉴原文翻译成通俗易懂的白话文，翻译时不要遗漏任何一句话，人名保持全称，不要省略姓氏，不要有任何其他的多余内容\n                    注意翻译后文本的换行情况与原文保持一致，即原文有段落换行的翻译后也保持换行\n                    特别注意，不要在回复中出现资治通鉴原文，直接给出翻译结果", "input": "成纪隗崔、隗义、上邽杨广、冀人周宗同起兵以应汉，攻平襄，杀莽鎭戎大尹李育。崔兄子嚣，素有名，好经书，崔等共推为上将军；崔为白虎将军，义为左将军。嚣遣使聘平陵方望，以为军师。望说嚣立高庙于邑东；己巳，祠高祖、太宗、世宗，嚣等皆称臣执事，杀马同盟，以兴辅刘宗；移檄郡国，数莽罪恶。勒兵十万，击杀雍州牧陈庆、安定大尹王向。分遣诸将徇陇西、武都、金城、武威、张掖、酒泉、敦煌，皆下之。\n初，茂陵公孙述为清水长，有能名；迁导江卒正，治临邛。汉兵起，南阳宗成、商人王岑起兵徇汉中以应汉，杀王莽庸部牧宋遵，衆合数万人。述遣使迎成等，成等至成都，虏掠暴横。述召郡中豪桀谓曰：「天下同苦新室，思刘氏久矣，故闻汉将军到，驰迎道路。今百姓无辜而妇子系获，此寇贼，非义兵也。」乃使人诈称汉使者，假述辅汉将军、蜀郡太守兼益州牧印绶；选精兵西击成等，杀之，幷其衆。\n前锺武侯刘望起兵汝南，严尤、陈茂往归之；八月，望卽皇帝位，以尤为大司马，茂为丞相。\n王莽使太师王匡、国将哀章守洛阳。更始遣定国上公王匡攻洛阳，西屛大将军申屠建、丞相司直李松攻武关，三辅震动。析人邓晔、于匡起兵南鄕以应汉，攻武关都尉朱萌，萌降；进攻右队大夫宋纲，杀之；西拔湖。莽愈忧，不知所出。崔发言：「古者国有大灾，则哭以厌之。宜告天以求救！」莽乃率羣臣至南郊，陈其符命本末，仰天大哭，气尽，伏而叩头。诸生小民旦夕会哭，为设餐粥；甚悲哀者，除以为郎，郎至五千馀人。\n莽拜将军九人，皆以虎为号，将北军精兵数万人以东，内其妻子宫中以为质。时省中黄金尚六十馀万斤，他财物称是，莽愈爱之，赐九虎士人四千钱；衆重怨，无鬭意。九虎至华阴回溪，距隘自守。于匡、邓晔击之，六虎败走；二虎诣阙归死，莽使使责死者安在，皆自杀；其四虎亡。三虎收散卒保渭口京师仓。\n邓晔开武关迎汉兵。李松将三千馀人至湖，与晔等共攻京师仓，未下。晔以弘农掾王宪为校尉，将数百人北渡渭，入左冯翊界。李松遣偏将军韩臣等径西至新丰击莽波水将军，追奔至长门宫。王宪北至频阳，所过迎降。诸县大姓各起兵称汉将军，率衆随宪。李松、邓晔引军至华阴，而长安旁兵四会城下；又闻天水隗氏方到，皆争欲入城，贪立大功、卤掠之利。莽赦城中囚徒，皆授兵，杀豨，饮其血，与誓曰：「有不为新室者，社鬼记之！」使更始将军史谌将之。渡渭桥，皆散走；谌空还。衆兵发掘莽妻、子、父、祖冢，烧其棺椁及九庙、明堂、辟雍，火照城中。\n九月戊申朔，兵从宣平城门入。张邯逢兵见杀；王邑、王林、王巡、䠠恽等分将兵距击北阙下，会日暮，官府、邸第尽奔亡。己酉，城中少年朱弟、张鱼等恐见卤掠，趋欢并和，烧作室门，斧敬法闼，呼曰：「反虏王莽，何不出降！」火及掖庭、承明，黄皇室主所居。黄皇室主曰：「何面目以见汉家！」自投火中而死。\n莽避火宣室前殿，火辄随之。莽绀袀服，持虞帝匕首；天文郎按式于前，莽旋席随斗柄而坐，曰：「天生德于予，汉兵其如予何！」庚戌，且明，羣臣扶掖莽自前殿之渐台，公卿从官尚千馀人随之。王邑昼夜战，罢极，士死伤略尽；驰入宫，间关至渐台，见其子侍中睦解衣冠欲逃，邑叱之，令还，父子共守莽。军人入殿中，闻莽在渐台，衆共围之数百重。台上犹与相射，矢尽，短兵接，王邑父子、䠠恽、王巡战死，莽入室。下餔时，衆兵上台，苗欣、唐尊、王盛等皆死。商人杜吴杀莽，校尉东海公宾就斩莽首；军人分莽身，节解脔分，争相杀者数十人；公宾就持莽首诣王宪。宪自称汉大将军，城中兵数十万皆属焉；舍东宫，妻莽后宫，乘其车服。癸丑，李松、邓晔入长安，将军赵萌、申屠建亦至；以王宪得玺绶不上，多挟宫女，建天子鼓旗，收斩之。传莽首诣宛，县于市；百姓共提击之，或切食其舌。\n班固赞曰：王莽始起外戚，折节力行以要名誉，及居位辅政，勤劳国家，直道而行，岂所谓『色取仁而行违』者邪！莽旣不仁而有佞邪之材，又乘四父历世之权，遭汉中微，国统三绝，而太后寿考，为之宗主，故得肆其奸慝以成篡盗之祸。推是言之，亦天时，非人力之致矣！及其窃位南面，顚覆之势险于桀、纣，而莽晏然自以黄、虞复出也，乃始恣睢，奋其威诈，毒流诸夏，乱延蛮貉，犹未足以逞其欲焉。是以四海之内，嚣然丧其乐生之心，中外愤怨，远近俱发，城池不守，支体分裂，遂令天下城邑为虚，害徧生民，自书传所载乱臣贼子，考其祸败，未有如莽之甚者也！昔秦燔《诗》、《书》以立私议，莽诵《六艺》以文奸言，同归殊涂，俱用灭亡，皆圣王之驱除云尔。\n定国上公王匡拔洛阳，生缚莽太师王匡、哀章，皆斩之。冬十月，奋威大将军刘信击杀刘望于汝南，幷诛严尤、陈茂，郡县皆降。\n更始将都洛阳，以刘秀行司隶校尉，使前整修宫府。秀乃置僚属，作文移，从事司察，一如旧章。时三辅吏士东迎更始，见诸将过，皆冠帻而服妇人衣，莫不笑之；及见司隶僚属，皆欢喜不自胜，老吏或垂涕曰：「不图今日复见汉官威仪！」由是识者皆属心焉。\n更始北都洛阳，分遣使者徇郡国，曰：「先降者复爵位！」使者至上谷，上谷太守扶风耿况迎，上印绶；使者纳之，一宿，无还意。功曹寇恂勒兵入见使者，请之，使者不与，曰：「天王使者，功曹欲胁之邪！」恂曰：「非敢胁使君，窃伤计之不详也。今天下初定，使君建节衔命，郡国莫不延颈倾耳；今始至上谷而先堕大信，将复何以号令他郡乎！」使者不应。恂叱左右以使者命召况；况至，恂进取印绶带况。使者不得已，乃承制诏之，况受而归。\n宛人彭宠、吴汉亡命在渔阳，鄕人韩鸿为更始使，徇北州，承制拜宠偏将军，行渔阳太守事，以汉为安乐令。\n更始遣使降赤眉。樊崇等闻汉室复兴，卽留其兵，将渠帅二十馀人随使者至洛阳，更始皆封为列侯。崇等旣未有国邑，而留衆稍有离叛者，乃复亡归其营。\n王莽庐江连率颍川李宪据郡自守，称淮南王。\n故梁王立之子永诣洛阳；更始封为梁王，都睢阳。\n更始欲令亲近大将徇河北，大司徒赐言：「诸家子独有文叔可用。」朱鲔等以为不可，更始狐疑，赐深劝之；更始乃以刘秀行大司马事，持节北渡河，鎭慰州郡。", "output": ["翻译内容"]}, {"instruction": "把给定的资治通鉴原文翻译成通俗易懂的白话文，翻译时不要遗漏任何一句话，人名保持全称，不要省略姓氏，不要有任何其他的多余内容\n                    注意翻译后文本的换行情况与原文保持一致，即原文有段落换行的翻译后也保持换行\n                    特别注意，不要在回复中出现资治通鉴原文，直接给出翻译结果", "input": "大司马秀至河北，所过郡县，考察官吏，黜陟能否，平遣囚徒，除王莽苛政，复汉官名；吏民喜悦，争持牛酒迎劳，秀皆不受。\n南阳邓禹杖策追秀，及于邺。秀曰：「我得专封拜，生远来，宁欲仕乎？」禹曰：「不愿也。」秀曰：「卽如是，何欲为？」禹曰：「但愿明公威德加于四海，禹得効其尺寸，垂功名于竹帛耳！」秀笑，因留宿间语；禹进说曰：「今山东未安，赤眉、青犊之属动以万数。更始旣是常才而不自听断，诸将皆庸人屈起，志在财币，争用威力，朝夕自快而已，非有忠良明智、深虑远图，欲尊主安民者也。历观往古圣人之兴，二科而已，天时与人事也。今以天时观之，更始旣立而灾变方兴；以人事观之，帝王大业非凡夫所任，分崩离析，形势可见。明公虽建藩辅之功，犹恐无所成立也。况明公素有盛德大功，为天下所向服，军政齐肃，赏罚明信。为今之计，莫如延揽英雄，务悦民心，立高祖之业，救万民之命，以公而虑，天下不足定也！」秀大悦，因令禹宿止于中，与定计议；每任使诸将，多访于禹，皆当其才。\n秀自兄演之死，每独居辄不御酒肉，枕席有涕泣处，主簿冯异独叩头宽譬；秀止之曰：「卿勿妄言！」异因进说曰：「更始政乱，百姓无所依戴。夫人久饥渴，易为充饱。今公专命方面，宜分遣官属徇行郡县，宣布惠泽。」秀纳之。\n骑都尉宋子耿纯谒秀于邯郸，退，见官属将兵法度不与他将同，遂自结纳。\n故赵缪王子林说秀决列人河水以灌赤眉，秀不从；去之眞定。林素任侠于赵、魏间，王莽时，长安中有自称成帝子子舆者，莽杀之。邯郸卜者王郎缘是诈称眞子舆，云「母故成帝讴者，尝见黄气从上下，遂任身；赵后欲害之，僞易他人子，以故得全。」林等信之，与赵国大豪李育、张参等谋共立郎。会民间传赤眉将渡河，林等因此宣言「赤眉当立刘子舆」，以观衆心，百姓多信之。十二月，林等率车骑数百晨入邯郸城，止于王宫，立郎为天子；分遣将帅徇下幽、冀，移檄州郡，赵国以北、辽东以西皆望风响应。\n二年春正月，大司马秀以王郎新盛，乃北徇蓟。\n申屠建、李松自长安迎更始迁都；二月，更始发洛阳。初，三辅豪桀假号诛莽者，人人皆望封侯；申屠建旣斩王宪，又扬言「三辅儿大黠，共杀其主。」吏民惶恐，属县屯聚；建等不能下。更始至长安，乃下诏大赦，非王莽子，他皆除其罪，于是三辅悉平。\n时长安唯未央宫被焚，其馀宫室、供帐、仓库、官府皆按堵如故，市里不改于旧。更始居长乐宫，升前殿，郎吏以次列庭中；更始羞怍，俛首刮席，不敢视。诸将后至者，更始问：「虏掠得几何？」左右侍官皆宫省久吏，惊愕相视。\n李松与棘阳赵萌说更始宜悉王诸功臣；朱鲔争之，以为高祖约，非刘氏不王。更始乃先封诸宗室：祉为定陶王，庆为燕王，歙为元氏王，嘉为汉中王，赐为宛王，信为汝阴王；然后立王匡为泚阳王，王凤为宜城王，朱鲔为胶东王，王常为邓王，申屠建为平氏王，陈牧为阴平王，衞尉大将军张卬为淮阳王，执金吾大将军廖湛为穰王，尚书胡殷为随王，柱天大将军李通为西平王，五威中郎将李轶为舞阴王，水衡大将军成丹为襄邑王，骠骑大将军宗佻为颍阴王，尹尊为郾王。唯朱鲔辞不受；乃以鲔为左大司马，宛王赐为前大司马，使与李轶等鎭抚关东。又使李通鎭荆州，王常行南阳太守事。以李松为丞相，赵萌为右大司马，共秉内任。\n更始纳赵萌女为夫人，故委政于萌，日夜饮宴后庭；羣臣欲言事，辄醉不能见，时不得已，乃令侍中坐帷中与语。韩夫人尤嗜酒，每侍饮，见常侍奏事，辄怒曰：「帝方对我饮，正用此时持事来邪！」起，抵破书案。赵萌专权，生杀自恣。郎吏有说萌放纵者，更始怒，拔剑斩之，自是无敢复言。以至羣小、膳夫皆滥授官爵，长安为之语曰：「竈下养，中郎将。烂羊胃，骑都尉。烂羊头，关内侯。」军师将军李淑上书谏曰：「陛下定业，虽因下江、平林之势，斯盖临时济用，不可施之旣安。唯名与器，圣人所重；今加非其人，望其裨益万分，犹缘木求鱼，升山采珠。海内望此，有以窥度汉祚！」更始怒，囚之。诸将在外者皆专行诛赏，各置牧守；州郡交错，不知所从。由是关中离心，四海怨叛。\n更始徵隗嚣及其叔父崔、义等。嚣将行，方望以更始成败未可知，固止之；嚣不听，望以书辞谢而去。嚣等至长安，更始以嚣为右将军，崔、义皆卽旧号。\n耿况遣其子弇奉奏诣长安，弇时年二十一。行至宋子，会王郎起，弇从吏孙仓、衞包曰：「刘子舆，成帝正统；舍此不归，远行安之！」弇按剑曰：「子舆弊贼，卒为降虏耳！我至长安，与国家陈上谷、渔阳兵马，归发突骑，以辚乌合之衆，如摧枯折腐耳。观公等不识去就，族灭不久也！」仓、包遂亡，降王郎。\n弇闻大司马秀在卢奴，乃驰北上谒；秀留署长史，与俱北至蓟。王郎移檄购秀十万户，秀令功曹令史颍川王霸至市中募人击王郎，市人皆大笑，举手邪揄之，霸惭懅而反。秀将南归，耿弇曰：「今兵从南方来，不可南行。渔阳太守彭宠，公之邑人；上谷太守，卽弇父也。发此两郡控弦万骑，邯郸不足虑也。」秀官属腹心皆不肯，曰：「死尚南首，奈何北行入囊中！」秀指弇曰：「是我北道主人也。」\n会故广阳王子接起兵蓟中以应郎，城内扰乱，言邯郸使者方到，二千石以下皆出迎。于是秀趣驾而出，至南城门，门已闭；攻之，得出，遂晨夜南驰，不敢入城邑，舍食道傍。至芜蒌亭，时天寒烈，冯异上豆粥。至饶阳，官属皆乏食。秀乃自称邯郸使者，入传舍，传吏方进食，从者饥，争夺之。传吏疑其僞，乃椎鼓数十通，绐言「邯郸将军至」；官属皆失色。秀升车欲驰，旣而惧不免，徐还坐，曰：「请邯郸将军入。」久，乃驾去。晨夜兼行，蒙犯霜雪，面皆破裂。\n至下曲阳，传闻王郎兵在后，从者皆恐。至滹沱河，候吏还白「河水流澌，无船，不可济。」秀使王霸往视之。霸恐惊衆，欲且前，阻水还，卽诡曰：「冰坚可度。」官属皆喜。秀笑曰：「候吏果妄语也！」遂前。比至河，河冰亦合，乃令王霸护渡，未毕数骑而冰解。至南宫，遇大风雨，秀引车入道傍空舍，冯异抱薪，邓禹爇火，秀对竈燎衣，冯异复进麦饭。\n进至下博城西，惶惑不知所之。有白衣老父在道旁，指曰：「努力！信都郡为长安城守，去此八十里。」秀卽驰赴之。是时郡国皆已降王郎，独信都太守南阳任光、和戎太守信都邳肜不肯从。光自以孤城独守，恐不能全，闻秀至，大喜；吏民皆称万岁。邳肜亦自和戎来会，议者多言可因信都兵自送，西还长安。邳肜曰：「吏民歌吟思汉久矣，故更始举尊号而天下响应，三辅清宫除道以迎之。今卜者王郎，假名因势，驱集乌合之衆，遂振燕、赵之地，无有根本之固。明公奋二郡之兵以讨之，何患不克！今释此而归，岂徒空失河北，必更惊动三辅，堕损威重，非计之得者也。若明公无复征伐之意，则虽信都之兵，犹难会也。何者？明公旣西，则邯郸势成，民不肯捐父母、背成主而千里送公，其离散亡逃可必也！」秀乃止。", "output": ["翻译内容"]}, {"instruction": "把给定的资治通鉴原文翻译成通俗易懂的白话文，翻译时不要遗漏任何一句话，人名保持全称，不要省略姓氏，不要有任何其他的多余内容\n                    注意翻译后文本的换行情况与原文保持一致，即原文有段落换行的翻译后也保持换行\n                    特别注意，不要在回复中出现资治通鉴原文，直接给出翻译结果", "input": "秀进拔卢奴，所过发奔命兵，移檄边郡共击邯郸；郡县还复响应。时眞定王杨起兵附王郎，衆十馀万，秀遣刘植说杨，杨乃降。秀因留眞定，纳杨甥郭氏为夫人以结之。进击元氏、防子，皆下之。至鄗，击斩王郎将李恽；至柏人，复破郎将李育。育还保城；攻之，不下。\n南郑人延岑起兵据汉中；汉中王嘉击降之，有衆数十万。校尉南阳贾复见更始政乱，乃说嘉曰：「今天下未定，而大王安守所保，所保得无不可保乎？」嘉曰：「卿言大，非吾任也。大司马在河北，必能相用。」乃为书荐复及长史南阳陈俊于刘秀。复等见秀于柏人，秀以复为破虏将军，俊为安集掾。\n秀舍中儿犯法，军市令颍川祭遵格杀之，秀怒，命收遵。主簿陈副谏曰：「明公常欲衆军整齐，今遵奉法不避，是敎令所行也。」乃贳之，以为刺奸将军，谓诸将曰：「当备祭遵！吾舍中儿犯法尚杀之，必不私诸卿也。」\n初，王莽旣杀鲍宣，上党都尉路平欲杀其子永；太守苟谏保护之，永由是得全。更始徵永为尚书仆射，行大将军事，将兵安集河东、幷州，得自置偏裨。永至河东，击青犊，大破之。以冯衍为立汉将军，屯太原，与上党太守田邑等缮甲养士以捍衞幷土。\n或说大司马秀以守柏人不如定钜鹿，秀乃引兵东北拔广阿。秀披舆地图，指示邓禹曰：「天下郡国如是，今始乃得其一；子前言以吾虑天下不足定，何也？」禹曰：「方今海内淆乱，人思明君，犹赤子之慕慈母。古之兴者在德薄厚，不以大小也！」\n蓟中之乱，耿弇与刘秀相失，北走昌平，就其父况，因说况击邯郸。时王郎遣将徇渔阳、上谷，急发其兵，北州疑惑，多欲从之。上谷功曹寇恂、门下掾闵业说况曰：「邯郸拔起，难可信向。大司马，刘伯升母弟，尊贤下士，可以归之。」况曰：「邯郸方盛，力不能独拒，如何？」对曰：「今上谷完实，控弦万骑，可以详择去就。恂请东约渔阳，齐心合衆，邯郸不足图也！」况然之，遣恂东约彭宠，欲各发突骑二千匹、步兵千人诣大司马秀。\n安乐令吴汉、护军盖延、狐奴令王梁亦劝宠从秀，宠以为然；而官属皆欲附王郎，宠不能夺。汉出止外亭，遇一儒生，召而食之，问以所闻。生言：「大司马刘公，所过为郡县所称；邯郸举尊号者，实非刘氏。」汉大喜，卽诈为秀书，移檄渔阳，使生赍以诣宠，令具以所闻说之。会寇恂至，宠乃发步骑三千人，以吴汉行长史，与盖延、王梁将之，南攻蓟，杀王郎大将赵闳。\n寇恂还，遂与上谷长史景丹及耿弇将兵俱南，与渔阳军合，所过击斩王郎大将、九卿、校尉以下，凡斩首三万级，定涿郡、中山、钜鹿、清河、河间凡二十二县。前及广阿，闻城中车骑甚衆，丹等勒兵问曰：「此何兵？」曰：「大司马刘公也。」诸将喜，卽进至城下。城下初传言二郡兵为邯郸来，衆皆恐。刘秀自登西城楼勒兵问之；耿弇拜于城下，卽召入，具言发兵状。秀乃悉召景丹等入，笑曰：「邯郸将帅数言我发渔阳、上谷兵，吾聊应言『我亦发之』，何意二郡良为吾来！方与士大夫共此功名耳。」乃以景丹、寇恂、耿弇、盖延、吴汉、王梁皆为偏将军，使还领其兵，加耿况、彭宠大将军；封况、宠、丹、延皆为列侯。\n吴汉为人，质厚少文，造次不能以辞自达，然沈厚有智略，邓禹数荐之于秀，秀渐亲重之。\n更始遣尚书令谢躬率六将军讨王郎，不能下；秀至，与之合军，东围钜鹿，月馀未下。王郎遣将攻信都，大姓马宠等开门内之。更始遣兵攻破信都，秀使李忠还，行太守事。王郎遣将倪宏、刘奉率数万人救钜鹿，秀逆战于南䜌，不利。景丹等纵突骑击之，宏等大败。秀曰：「吾闻突骑天下精兵，今见其战，乐可言邪！」\n耿纯言于秀曰：「久守钜鹿，士衆疲弊；不如及大兵精锐，进攻邯郸，若王郎已诛，钜鹿不战自服矣。」秀从之。夏四月，留将军邓满守钜鹿；进军邯郸，连战，破之，郎乃使其谏大夫杜威请降。威雅称郎实成帝遗体，秀曰：「设使成帝复生，天下不可得，况诈子舆者乎！」威请求万户侯，秀曰：「顾得全身可矣！」威怒而去。秀急攻之，二十馀日；五月甲辰，郎少傅李立开门内汉兵，遂拔邯郸。郎夜亡走，王霸追斩之。秀收郎文书，得吏民与郎交关谤毁者数千章；秀不省，会诸将军烧之，曰：「令反侧子自安！」\n秀部分吏卒各隶诸军，士皆言愿属大树将军。大树将军者，偏将军冯异也，为人谦退不伐，敕吏士非交战受敌，常行诸营之后。每所止舍，诸将并坐论功，异常独屛树下，故军中号曰「大树将军」。\n护军宛人朱祜言于秀曰：「长安政乱，公有日角之相，此天命也！」秀曰：「召刺奸收护军！」祜乃不敢复言。\n更始遣使立秀为萧王，悉令罢兵，与诸将有功者诣行在所；遣苗曾为幽州牧，韦顺为上谷太守，蔡充为渔阳太守，并北之部。\n萧王居邯郸宫，昼卧温明殿，耿弇入，造牀下请间，因说曰：「吏士死伤者多，请归上谷益兵。」萧王曰：「王郎已破，河北略平，复用兵何为？」弇曰：「王郎虽破，天下兵革乃始耳。今使者从西方来，欲罢兵，不可听也。铜马、赤眉之属数十辈，辈数十百万人，所向无前，圣公不能办也，败必不久。」萧王起坐曰：「卿失言，我斩卿！」弇曰：「大王哀厚弇如父子，故敢披赤心。」萧王曰：「我戏卿耳，何以言之？」弇曰：「百姓患苦王莽，复思刘氏，闻汉兵起，莫不欢喜，如去虎口得归慈母。今更始为天子，而诸将擅命于山东，贵戚纵横于都内，虏掠自恣，元元叩心，更思莽朝，是以知其必败也。公功名已著，以义征伐，天下可传檄而定也，天下至重，公可自取，毋令他姓得之！」萧王乃辞以河北未平，不就徵，始贰于更始。\n是时，诸贼铜马、大彤、高湖、重连、铁胫、大枪、尤来、上江、青犊、五校、五幡、五楼、富平、获索等各领部曲，衆合数百万人，所在寇掠。萧王欲击之，乃拜吴汉、耿弇俱为大将军，持节北发幽州十郡突骑；苗曾闻之，阴敕诸郡不得应调。吴汉将二十骑先驰至无终，曾出迎于路，汉卽收曾，斩之。耿弇到上谷，亦收韦顺、蔡充，斩之。北州震骇，于是悉发其兵。\n秋，萧王击铜马于鄡，吴汉将突骑来会清阳，士马甚盛，汉悉上兵簿于莫府，请所付与，不敢自私，王益重之。王以偏将军沛国朱浮为大将军、幽州牧，使治蓟城。铜马食尽，夜遁，萧王追击于馆陶，大破之。受降未尽，而高湖、重连从东南来，与铜马馀衆合；萧王复与大战于蒲阳，悉破降之，封其渠帅为列侯。诸将未能信贼，降者亦不自安；王知其意，敕令降者各归营勒兵，自乘轻骑按行部陈。降者更相语曰：「萧王推赤心置人腹中，安得不投死乎！」由是皆服，悉以降人分配诸将，衆遂数十万。赤眉别帅与青犊、上江、大彤、铁胫、五幡十馀万衆在射犬，萧王引兵进击，大破之；南徇河内，河内太守韩歆降。", "output": ["翻译内容"]}, {"instruction": "把给定的资治通鉴原文翻译成通俗易懂的白话文，翻译时不要遗漏任何一句话，人名保持全称，不要省略姓氏，不要有任何其他的多余内容\n                    注意翻译后文本的换行情况与原文保持一致，即原文有段落换行的翻译后也保持换行\n                    特别注意，不要在回复中出现资治通鉴原文，直接给出翻译结果", "input": "更始遣枉功侯李宝、益州刺史李忠将兵万馀人徇蜀、汉；公孙述遣其弟恢击宝、忠于绵竹，大破走之。述遂自立为蜀王，都成都，民、夷皆附之。\n冬，更始遣中郎将归德侯飒、大司马护军陈遵使匈奴，授单于汉旧制玺绶，因送云、当馀亲属、贵人、从者还匈奴。单于舆骄，谓遵、飒曰：「匈奴本与汉为兄弟；匈奴中乱，孝宣皇帝辅立呼韩邪单于，故称臣以尊汉。今汉亦大乱，为王莽所篡，匈奴亦出兵击莽，空其边境，令天下骚动思汉；莽卒以败而汉复兴，亦我力也，当复尊我！」遵与相牚拒，单于终持此言。\n赤眉樊崇等将兵入颍川，分其衆为二部，崇与逢安为一部，徐宣、谢禄、杨音为一部。赤眉虽数战胜，而疲弊厌兵，皆日夜愁泣，思欲东归；崇等计议，虑衆东向必散，不如西攻长安。于是崇、安自武关，宣等从陆浑关两道俱入。更始使王匡、成丹与抗威将军刘均等分据河东、弘农以拒之。\n萧王将北徇燕、赵，度赤眉必破长安，又欲乘衅幷关中，而未知所寄，乃拜邓禹为前将军，中分麾下精兵二万人，遣西入关，令自选偏裨以下可与俱者。时朱鲔、李轶、田立、陈侨将兵号三十万，与河南太守武勃共守洛阳；鲍永、田邑在幷州。萧王以河内险要富实，欲择诸将守河内者而难其人，问于邓禹。邓禹曰：「寇恂文武备足，有牧人御衆之才，非此子莫可使也！」乃拜恂河内太守，行大将军事。萧王谓恂曰：「昔高祖留萧何关中，吾今委公以河内；当给足军粮，率厉士马，防遏他兵，勿令北渡而已！」拜冯异为孟津将军，统魏郡、河内兵于河上，以拒洛阳。萧王亲送邓禹至野王，禹旣西，萧王乃复引兵而北。寇恂调糇粮，治器械以供军；军虽远征，未尝乏绝。\n隗崔、隗义谋叛归天水；隗嚣恐幷及祸，乃告之。更始诛崔、义，以嚣为御史大夫。\n梁王永据国起兵，招诸郡豪桀；沛人周建等并署为将帅，攻下济阴、山阳、沛、楚、淮阳、汝南，凡得二十八城。又遣使拜西防贼帅山阳佼强为横行将军，东海贼帅董宪为翼汉大将军，琅邪贼帅张步为辅汉大将军，督青、徐二州，与之连兵，遂专据东方。\n邔人秦丰起兵于黎丘，攻得邔、宜城等十馀县，有衆万人，自号楚黎王。\n汝南田戎攻陷夷陵，自称扫地大将军；转寇郡县，衆数万人。", "output": ["翻译内容"]}]