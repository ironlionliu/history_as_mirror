[{"instruction": "把给定的资治通鉴原文翻译成通俗易懂的白话文，翻译时不要遗漏任何一句话，人名保持全称，不要省略姓氏，不要有任何其他的多余内容\n                    注意翻译后文本的换行情况与原文保持一致，即原文有段落换行的翻译后也保持换行\n                    特别注意，不要在回复中出现资治通鉴原文，直接给出翻译结果", "input": "资治通鉴卷第一百五十九端明殿学士兼翰林侍读学士太中大夫提举西京嵩山崇福宫上柱国河内郡开国侯食邑二千二百户食实封九百户赐紫金鱼袋臣司马光奉敕编集\n后学天台胡三省音注梁纪十五\n高祖武皇帝十五\n大同十一年春正月丙申，东魏遣兼散骑常侍李奖来聘。\n东魏仪同尔朱文畅与丞相司马任胄、都督郑仲礼等，谋因正月望夜观打簇戏作乱，杀丞相欢，奉文畅为主；事泄，皆死。文畅，荣之子也；其姊，敬宗之后，及仲礼姊大车，皆为欢妾，有宠，故其兄弟皆不坐。\n欢上书言：「幷州，军器所聚，动须女功，请置宫以处配没之口；又纳吐谷浑之女以招怀之。」丁未，置晋阳宫。二月庚申，东魏主纳吐谷浑可汗从妹为容华。\n魏丞相泰遣酒泉胡安诺盘陀始通使于突厥。突厥本西方小国，姓阿史那氏，世居金山之阳，为柔然铁工。至其酋长土门，始强大，颇侵魏西边。安诺盘陀至，其国人皆喜曰：「大国使者至，吾国其将兴矣。」\n三月乙未，东魏丞相欢入朝于邺，百姓迎于紫陌。欢握崔暹手而劳之曰：「往日朝廷岂无法官，莫肯举劾。中尉尽心徇国，不避豪强，遂使远迩肃清。冲锋陷阵，大有其人；当官正色，今始见之。富贵乃中尉自取，高欢父子无以相报。」赐暹良马。暹拜，马惊走，欢亲拥之，授以辔。东魏主宴于华林园，使欢择朝廷公直者劝之酒；欢降阶跪曰：「唯暹一人可劝，幷请以臣所射赐物千段赐之。」高澄退，谓暹曰：「我尚畏羡，何况馀人！」\n然暹中怀颇挟巧诈。初，魏高阳王斌有庶妹玉仪，不为其家所齿，为孙腾妓，腾又弃之；高澄遇诸涂，悦而纳之，遂有殊宠，封琅邪公主。澄谓崔季舒曰：「崔暹必造直谏，我亦有以待之。」及暹谘事，澄不复假以颜色。居三日，暹怀刺坠之于前。澄问：「何用此为？」暹悚然曰：「未得通公主。」澄大悦，把暹臂，入见之。季舒语人曰：「崔暹常忿吾佞，在大将军前，每言叔父可杀；及其自作，乃过于吾。」\n夏五月甲辰，东魏大赦。\n魏王盟卒。\n晋氏以来，文章竞为浮华，魏丞相泰欲革其弊。六月丁巳，魏主飨太庙。泰命大行台度支尚书、领著作苏绰作《大诰》，宣示羣臣，戒以政事；仍命「自今文章皆依此体。」\n上遣交州刺史杨㬓讨李贲，以陈霸先为司马；命定州刺史萧勃会㬓于西江。勃知军士惮远役，因诡说留㬓。㬓集诸将问计，霸先曰：「交趾叛换，罪由宗室，遂使溷乱数州，逋诛累岁。定州欲安目前，不顾大计；节下奉辞伐罪，当死生以之，岂可逗桡不进，长寇沮衆也！」遂勒兵先发。㬓以霸先为前锋。至交州，贲帅衆三万拒之，败于朱鸢，又败于苏历江口，贲奔嘉宁城，诸军围之。勃，昺之子也。\n魏与柔然头兵可汗谋连兵伐东魏，丞相欢患之，遣行台郎中杜弼使于柔然，为世子澄求婚。头兵曰：「高王自娶则可。」欢犹豫未决。娄妃曰：「国家大计，愿勿疑也。」世子澄、尉景亦劝之。欢乃遣鎭南将军慕容俨往聘之，号曰蠕蠕公主。秋八月，欢亲迎于下馆。公主至，娄妃避正室以处之；欢跪而拜谢，妃曰：「彼将觉之，愿绝勿顾。」头兵使其弟秃突佳来送女，且报聘；仍戒曰：「待见外孙乃归。」公主性严毅，终身不肯华言。欢尝病，不得往，秃突佳怨恚，欢舆疾就之。\n冬十月乙未，诏有罪者复听入赎。\n东魏遣中书舍人尉瑾来聘。\n乙未，东魏丞相欢请释邙山俘囚桎梏，配以民间寡妇。\n十二月，东魏以侯景为司徒，中书令韩轨为司空；戊子，以孙腾录尚书事。\n魏筑圜丘于城南。\n散骑常侍贺琛啓陈四事：其一，以为「今北边稽服，正是生聚敎训之时，而天下户口减落，关外弥甚。郡不堪州之控总，县不堪郡之裒削，更相呼扰，惟事徵敛，民不堪命，各务流移，此岂非牧守之过欤！东境户口空虚，皆由使命繁数，穷幽极远，无不皆至，每有一使，所属搔扰；驽困守宰，则拱手听其渔猎，桀黠长吏，又因之重为贪残，纵有廉平，郡犹掣肘。如此，虽年降复业之诏，屡下蠲赋之恩，而民不得反其居也。」其二，以为「今天下所以贪残，良由风俗侈靡使之然也。今之燕喜，相竞夸豪，积果如丘陵，列肴同绮绣，露台之产，不周一燕之资，而宾主之间，裁取满腹，未及下堂，已同臭腐。又，畜妓之夫，无有等秩，为吏牧民者，致赀巨亿，罢归之日，不支数年，率皆尽于燕饮之物、歌谣之具。所费事等丘山，为欢止在俄顷，乃更追恨向所取之少；如复傅翼，增其搏噬，一何悖哉！其馀淫侈，著之凡百，习以成俗，日见滋甚，欲使人守廉白，安可得邪！诚宜严为禁制，道以节俭，纠奏浮华，变其耳目。夫失节之嗟，亦民所自患，正耻不能及羣，故勉强而为之；茍以纯素为先，足正雕流之弊矣。」其三，以为「陛下忧念四海，不惮勤劳，至于百司，莫不奏事。但斗筲之人，旣得伏奏帷扆，便欲诡竞求进，不论国之大体，心存明恕；惟务吹毛求疵，擘肌分理，以深刻为能，以绳逐为务。迹虽似于奉公，事更成其威福，犯罪者多，巧避滋甚，长弊增奸，寔由于此。诚愿责其公平之效，黜其谗慝之心，则下安上谧，无徼幸之患矣。」其四，以为「今天下无事，而犹日不暇给，宜省事、息费，事省则民养，费息则财聚。应内省职掌各检所部：凡京师治、署、邸、肆及国容、戎备，四方屯、传、邸治，有所宜除，除之，有所宜减，减之；兴造有非急者，徵求有可缓者，皆宜停省，以息费休民。故畜其财者，所以大用之也；养其民者，所以大役之也。若言小事不足害财，则终年不息矣；以小役不足妨民，则终年不止矣。如此，则难可以语富强而图远大矣。」", "output": ["翻译内容"]}, {"instruction": "把给定的资治通鉴原文翻译成通俗易懂的白话文，翻译时不要遗漏任何一句话，人名保持全称，不要省略姓氏，不要有任何其他的多余内容\n                    注意翻译后文本的换行情况与原文保持一致，即原文有段落换行的翻译后也保持换行\n                    特别注意，不要在回复中出现资治通鉴原文，直接给出翻译结果", "input": "上为人孝慈恭俭，博学能文，阴阳、卜筮、骑射、声律、草隶、围碁无不精妙。勤于政务，冬月四更竟，卽起视事，执笔触寒，手为皴裂。自天监中用释氏法，长斋断鱼肉，日止一食，惟菜羹、粝饭而已，或遇事繁，日移中则嗽口以过。身衣布衣，木緜皂帐，一冠三载，一衾二年，后宫贵妃以下，衣不曳地。性不饮酒，非宗庙祭祀、大飨宴及诸法事，未尝作乐。虽居暗室，恒理衣冠，小坐、盛暑，未尝褰袒，对内竖小臣，如遇大宾。然优假士人太过，牧守多浸渔百姓，使者干扰郡县。又好亲任小人，颇伤苛察；多造塔庙，公私费损。江南久安，风俗奢靡，故琛啓及之。上恶其触实，故怒。\n臣光曰：梁高祖之不终也，宜哉！夫人君听纳之失，在于丛脞；人臣献替之病，在于烦碎。是以明主守要道以御万机之本，忠臣陈大体以格君心之非，故身不劳而收功远，言至约而为益大也。观夫贺琛之谏未至于切直，而高祖已赫然震怒，护其所短，矜其所长；诘贪暴之主名，问劳费之条目，困以难对之状，责以必穷之辞。自以蔬食之俭为盛德，日昃之勤为至治，君道已备，无复可加，羣臣箴规，举不足听。如此，则自馀切直之言过于琛者，谁敢进哉！由是奸佞居前而不见，大谋顚错而不知，名辱身危，覆邦绝祀，为千古所闵笑，岂不哀哉！\n上敦尚文雅，疏简刑法，自公卿大臣，咸不以鞫狱为意。奸吏招权弄法，货赂成市，枉滥者多。大率二岁刑已上岁至五千人；徒居作者具五任，其无任者著升械；若疾病，权解之，是后囚徒或有优、剧。时王侯子弟，多骄淫不法。上年老，厌于万几。又专精佛戒，每断重罪，则终日不怿；或谋反逆，事觉，亦泣而宥之。由是王侯益横，或白昼杀人于都街，或暮夜公行剽劫，有罪亡命者，匿于王家，有司不敢搜捕。上深知其弊，溺于慈爱，不能禁也。\n魏东阳王荣为瓜州刺史，与其壻邓彦偕行。荣卒，瓜州首望表荣子康为刺史，彦杀康而夺其位；魏不能讨，因以彦为刺史，屡徵不至，又南通吐谷浑。丞相泰以道远难于动衆，欲以计取之，以给事黄门侍郎申徽为河西大使，密令图彦。\n徽以五十骑行，旣至，止于宾馆；彦见徽单使，不以为疑。徽遣人微劝彦归朝，彦不从；徽又使赞成其留计；彦信之，遂来至馆。徽先与州主簿敦煌令狐整等密谋，执彦于坐，责而缚之；因宣诏慰谕吏民，且云「大军续至」，城中无敢动者，遂送彦于长安。泰以徽为都官尚书。\n中大同元年，\n春正月癸丑，杨㬓等克嘉宁城，李贲奔新昌獠中，诸军顿于江口。\n二月，魏以义州刺史史宁为凉州刺史；前刺史宇文仲和据州，不受代，瓜州民张保杀刺史成庆以应之，晋昌民吕兴杀太守郭肆，以郡应保。丞相泰遣太子太保独狐信、开府仪同三司怡峯与史宁讨之。\n三月乙巳，大赦。\n庚戌，上幸同泰寺，遂停寺省，讲《三慧经》。夏四月丙戌，解讲，大赦，改元。是夜，同泰寺浮图灾，上曰：「此魔也，宜广为法事。」羣臣皆称善。乃下诏曰：「道高魔盛，行善鄣生，当穷兹土木，倍增往日。」遂起十二层浮图；将成，值侯景乱而止。\n魏史宁晓谕凉州吏民，率皆归附，独宇文仲和据城不下。五月，独孤信使诸将夜攻其东北，自帅壮士袭其西南，迟明，克之，遂擒仲和。\n初，张保欲杀州主簿令狐整，以其人望，恐失衆心，虽外相敬，内甚忌之。整阳为亲附，因使人说保曰：「今东军渐逼凉州，彼势孤危，恐不能敌，宜急分精锐以救之。然成败在于将领，令狐延保，兼资文武，使将兵以往，蔑不济矣！」保从之。\n整行及玉门，召豪杰述保罪状，驰还袭之。先克晋昌，斩吕兴；进击瓜州，州人素信服整，皆弃保来降。保奔吐谷浑。\n衆议推整为刺史，整曰：「吾属以张保逆乱，恐阖州之人俱陷不义，故相与讨诛之；今复见推，是效尤也。」乃推魏所遣使波斯者张道义行州事，具以状闻。丞相泰以申徽为瓜州刺史。召整为寿昌太守，封襄武男。整帅宗族鄕里三千馀人入朝，从泰征讨，累迁骠骑大将军、开府仪同三司，加侍中。", "output": ["翻译内容"]}, {"instruction": "把给定的资治通鉴原文翻译成通俗易懂的白话文，翻译时不要遗漏任何一句话，人名保持全称，不要省略姓氏，不要有任何其他的多余内容\n                    注意翻译后文本的换行情况与原文保持一致，即原文有段落换行的翻译后也保持换行\n                    特别注意，不要在回复中出现资治通鉴原文，直接给出翻译结果", "input": "秋七月壬寅，东魏遣散骑常侍元廓来聘。\n甲子，诏：「犯罪非大逆，父母、祖父母不坐。」\n先是，江东唯建康及三吴、荆、郢、江、湘、梁、益用钱，其馀州郡杂以谷帛，交、广专以金银为货。上自铸五铢及女钱，二品并行，禁诸古钱。普通中，更铸铁钱。由是民私铸者多，物价腾踊，交易者至以车载钱，不复计数。又自破岭以东，八十为百，名曰「东钱」；江、郢以上，七十为百，名曰「西钱」；建康以九十为百，名曰「长钱」。丙寅，诏曰：「朝四暮三，衆狙皆喜，名实未亏而喜怒为用。顷闻外间多用九陌钱，陌减则物贵，陌足则物贱，非物有贵贱，乃心有顚倒。至于远方，日更滋甚，徒乱王制，无益民财。自今可通用足陌钱。令书行后，百日为期，若犹有犯，男子谪运，女子质作，并同三年。」诏下而人不从，钱陌益少；至于季年，遂以三十五为百云。\n上年高，诸子心不相下，邵陵王纶为丹杨尹，湖东王绎在江州，武陵王纪在益州，皆权侔人主；太子纲恶之，常选精兵以衞东宫。八月，以纶为南徐州刺史。\n东魏丞相欢如邺。高澄迁洛阳《石经》五十二碑于邺。\n魏徙幷州刺史王思政为荆州刺史，使之举诸将可代鎭玉壁者。思政举晋州刺史韦孝宽，丞相泰从之。东魏丞相欢悉举山东之衆，将伐魏；癸巳，自邺会兵于晋阳；九月，至玉壁，围之。以挑西师，西师不出。\n李贲复帅衆二万自獠中出，屯典澈湖，大造船舰，充塞湖中。衆军惮之，顿湖口，不敢进。陈霸先谓诸将曰：「我师已老，将士疲劳；且孤军无援，入人心腹，若一战不捷，岂望生全！今藉其屡奔，人情未固，夷、獠乌合，易为摧殄。正当共出百死，决力取之；无故停留，时事去矣！」诸将皆默然莫应。是夜，江水暴起七丈，注湖中。霸先勒所部兵乘流先进，衆军鼓噪俱前；贲衆大溃，窜入屈獠洞中。\n冬十月乙亥，以前东扬州刺史岳阳王詧为雍州刺史。上舍詧兄弟而立太子纲，内尝愧之，宠亚诸子。以会稽人物殷阜，故用詧兄弟迭为东扬州以慰其心。詧兄弟亦内怀不平。詧以上衰老，朝多秕政，遂蓄聚货财，折节下士，招募勇敢，左右至数千人。以襄阳形胜之地，梁业所基，遇乱可以图大功。乃克己为政，抚循士民，数施恩惠，延纳规谏，所部称治。\n东魏丞相欢攻玉壁，昼夜不息，魏韦孝宽随机拒之。城中无水，汲于汾，欢使移汾，一夕而毕。欢于城南起土山，欲乘之以入。城上先有二楼，孝宽缚木接之，令常高于土山以御之。欢使告之曰：「虽尔缚楼至天，我当穿地取尔。」乃凿地为十道，又用术士李业兴《孤虚法》，聚攻其北，北，天险也。孝宽掘长堑，邀其地道，选战士屯堑上；每穿至堑，战士辄禽杀之。又于堑外积柴贮火，敌有在地道内者，塞柴投火，以皮排吹之，一鼓皆焦烂。敌以攻车撞城，车之所及，莫不摧毁，无能御者。孝宽缝布为幔，随其所向张之，布旣悬空，车不能坏。敌又缚松、麻于竿，灌油加火以烧布，幷欲焚楼。孝宽作长钩，利其刃，火竿将至，以钩遥割之，松、麻俱落。敌又于城四面穿地为二十道，其中施梁柱，纵火烧之，柱折，城崩。孝宽于崩处竖木栅以捍之，敌不得入。城外尽攻击之术，而城中守御有馀。孝宽又夺据其土山。欢无如之何，乃使仓曹参军祖珽说之曰：「君独守孤城而西方无救，恐终不能全，何不降也？」孝宽报曰：「我城池严固，兵食有馀。攻者自劳，守者常逸，岂有旬朔之间，已须救援！适忧尔衆有不返之危。孝宽关西男子，必不为降将军也！」珽复谓城中人曰：「韦城主受彼荣禄，或复可尔；自外军民，何事相随入汤火中！」乃射募格于城中，云：「能斩城主降者，拜太尉，封开国郡公，赏帛万匹。」孝宽手题书背，返射城外云：「能斩高欢者准此。」珽，莹之子也。东魏苦攻凡五十日，士卒战及病死者共七万人，共为一家。欢智力皆困，因而发疾。有星坠欢营中，士卒惊惧。十一月庚子，解围去。", "output": ["翻译内容"]}, {"instruction": "把给定的资治通鉴原文翻译成通俗易懂的白话文，翻译时不要遗漏任何一句话，人名保持全称，不要省略姓氏，不要有任何其他的多余内容\n                    注意翻译后文本的换行情况与原文保持一致，即原文有段落换行的翻译后也保持换行\n                    特别注意，不要在回复中出现资治通鉴原文，直接给出翻译结果", "input": "庚戌，欢使段韶从太原公洋鎭邺。辛亥，徵世子澄会晋阳。\n魏以韦孝宽为骠骑大将军、开府仪同三司，进爵建忠公。时人以王思政为知人。\n十一月，己卯，欢以无功，表解都督中外诸军，东魏主许之。\n欢之自玉壁归也，军中讹言韦孝宽以定功弩射杀丞相；魏人闻之，因下令曰：「劲弩一发，凶身自陨。」欢闻之，勉坐见诸贵，使斛律金作《敕勒歌》，欢自和之，哀感流涕。\n魏大行台度支尚书、司农卿苏绰，性忠俭，常以丧乱未平为己任，纪纲庶政；丞相泰推心任之，人莫能间。或出游，常预署空纸以授绰；有须处分，随事施行，及还，啓知而已。绰常谓「为国之道，当爱人如慈父，训人如严师。」每与公卿论议，自昼达夜，事无巨细，若指诸掌，积劳成疾而卒。泰深痛惜之，谓公卿曰：「苏尚书平生廉让，吾欲全其素志，恐悠悠之徒有所未达；如厚加赠諡，又乖宿昔相知之心；何为而可？」尚书令史麻瑶越次进曰：「俭约，所以彰其美也。」泰从之。归葬武功，载以布车一乘，泰与羣公步送出同州郭外。泰于车后酹酒言曰：「尚书平生为事，妻子、兄弟所不知者，吾皆知之。唯尔知吾心，吾知尔志，方与共定天下，遽舍吾去，柰何！」因举声恸哭，不觉巵落于手。\n东魏司徒、河南大将军、大行台侯景，右足偏短，弓马非其长，而多谋算。诸将高敖曹、彭乐等皆勇冠一时，景常轻之，曰：「此属皆如豕突，势何所至！」景尝言于丞相欢：「愿得兵三万，横行天下，要须济江缚取萧衍老公，以为太平寺主。」欢使将兵十万，专制河南，杖任若己之半体。\n景素轻高澄，尝谓司马子如曰：「高王在，吾不敢有异；王没，吾不能与鲜卑小儿共事！」子如掩其口。及欢疾笃，澄诈为欢书以召景。先是，景与欢约曰：「今握兵在远，人易为诈，所赐书皆请加微点。」欢从之。景得书无点，辞不至；又闻欢疾荐，用其行台郎颍川王伟计，遂拥兵自固。\n欢谓澄曰：「我虽病，汝面更有馀忧，何也？」澄未及对，欢曰：「岂非忧侯景叛邪？」对曰：「然。」欢曰：「景专制河南，十四年矣，常有飞扬跋扈之志，顾我能畜养，非汝所能驾御也。今四方未定，勿遽发哀。库狄干鲜卑老公，斛律金敕勒老公，并性遒直，终不负汝。可朱浑道元、刘丰生，远来投我，必无异心。潘相乐本作道人，心和厚，汝兄弟当得其力。韩轨少戆，宜宽借之。彭乐心腹难得，宜防护之。堪敌侯景者，唯有慕容绍宗，我故不贵之，留以遗汝。」又曰：「段孝先忠亮仁厚，智勇兼备，亲戚之中，唯有此子，军旅大事，宜共筹之。」又曰：「邙山之战，吾不用陈元康之言，留患遗汝，死不瞑目。」相乐，广宁人也。", "output": ["翻译内容"]}]