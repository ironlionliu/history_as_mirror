[{"title": "\n\n\t\t\t \n\t\t\t　　● 汉纪二十四　〔起著雍涒滩，尽昭阳赤奋若，凡六年。〕\n\n\t\t\t　　◎汉孝成皇帝·中\n\n\t\t\t　　"}, {"original": "\n\n\t\t\t　　汉孝成皇帝　永始四年（戊申　公元前13年）\n\n\t\t\t　　春，正月，上行幸甘泉，郊泰畤；大赦天下，三月，行幸河东，祠后土。\n\n\t\t\t　　夏，大旱。\n\n\t\t\t　　四月，癸未，长乐临华殿、未央宫东司马门皆灾。〔〖胡三省注〗師古曰：東面之司馬門也。樂，音洛。〕六月，甲午，霸陵园门阙灾。\n\n\t\t\t　　秋，七月，辛未晦，日有食之。\n\n\t\t\t　　冬，十一月，庚申，卫将军王商病免。\n\n\t\t\t　　", "translation": "\n\n\t\t\t　　● 汉纪二十四\n\n\t\t\t　　◎汉成帝·中\n\n\t\t\t　　汉成帝永始四年（戊申　公元前13年）\n\n\t\t\t　　春季，正月，成帝前往甘泉，在泰畤祭天。大赦天下。三月，又前往河东，祭祀后土神。\n\n\t\t\t　　夏季，大旱。\n\n\t\t\t　　四月，癸未（十一月），长乐宫临华殿和未央宫东司马门都发生火灾。六月，甲午（二十三日），霸陵墓园门阙发生火灾。\n\n\t\t\t　　秋季，七月，辛未晦（三十日），出现日食。\n\n\t\t\t　　冬季，十一月，庚申（二十一日），卫将军王商因病免职。\n\n\t\t\t　　"}, {"original": "\n\n\t\t\t　　梁王立骄恣无度，〔〖胡三省注〗立，梁孝王武八世孙也。〕至一日十一犯法。相禹奏“立对外家怨望，有恶言。”〔〖胡三省注〗梁相，名禹。相，息相翻。〕有司案验，因发其与姑园子奸事，奏“立禽兽行，请诛。”〔〖胡三省注〗汉法，内乱为禽兽行。〕太中大夫谷永上书曰：“臣闻礼，天子外屏，不欲见外也。〔〖胡三省注〗师古曰：屏，谓当门之墙，以屏蔽者也。外屏，于门外为之。〕是故帝王之意，不窥人闺门之私，听闻中冓之言。〔〖胡三省注〗韩诗云：中冓，中夜。应劭曰：中冓，材冓在堂之中也。晋灼曰：《鲁诗》以为夜也。师古曰：冓，谓舍之交积材木也。应说近之。冓，音工豆翻。〕《春秋》为亲者讳。〔〖胡三省注〗春秋《公羊传》：闵元年，齐仲孙来。齐仲孙者何﹖公子庆父也。公子庆父则曷为谓之齐仲孙﹖外之也。曷为外之﹖春秋为亲者讳。为，于伪翻；下同。〕今梁王年少，颇有狂病，始以恶言按验，既无事实，而发闺门之私，非本章所指。王辞又不服，猥强劾立，傅致难明之事，独以偏辞成罪断狱，无益于治道。污衊宗室〔〖胡三省注〗污，乌故翻。孟康曰：衊，音漫。师古曰：衊，音秣，谓涂染也。〕以内乱之恶，披布宣扬于天下，非所以为公族隐讳，增朝廷之荣华，昭圣德之风化也。臣愚以为王少而父同产长，〔〖胡三省注〗姑者，父之同产。长，知两翻。〕年齿不伦；梁国之富足以厚聘美女，招致妖丽；〔〖胡三省注〗妖，巧也，艳也，好也。妖，于骄翻。〕父同产亦有耻辱之心。〔〖胡三省注〗师古曰：言其姑亦当自耻，必不与奸。〕案事者乃验问恶言，〔〖胡三省注〗师古曰：本所问者，怨望朝廷之言也。〕何故猥自发舒！〔〖胡三省注〗言何为而自发内乱之事。〕以三者揆之，殆非人情，疑有所迫切，过误失言，文吏蹑寻，不得转移。〔〖胡三省注〗蹑寻者，谓蹑其失言之后，而寻其内乱之迹也。〕萌牙之时，加恩勿治，上也。〔〖胡三省注〗如淳曰：覆盖之，则计之上。治，直之翻；下同。〕既已案验举宪，〔〖胡三省注〗举宪者，举以法也。〕宜及王辞不服，诏廷尉选上德通理之吏更审考清问，〔〖胡三省注〗上，与尚同。书吕刑：皇帝清问下民。孔安国曰：清问，详问也。马曰：清，讯。〕著不然之效，定失误之法，〔〖胡三省注〗著，明也。效，验也。明其事之不然，具有证验也。失误，谓误入人罪为失。〕而反命于下吏，〔〖胡三省注〗师古曰：使者还，反以清白之状付有司也。〕以广公族附疏之德，〔〖胡三省注〗附疏者，使疏属亲附也。〕为宗室刷污乱之耻，〔〖胡三省注〗师古曰：刷，谓拭，刷除之也，言所劣翻。〕甚得治亲之谊。”天子由是寝而不治。\n\n\t\t\t　　是岁，司隶校尉蜀郡何武为京兆尹。〔〖胡三省注〗《姓谱》：何，出自周成王母弟唐叔虞；后封于韩；韩灭，子孙分散，江、淮间音以“韩”为“何”，字随音变，遂为何氏。〕武为吏，守法尽公，进善退恶，其所居无赫赫名，去后常见思。\n\n\t\t\t　　", "translation": "\n\n\t\t\t　　梁王刘立骄横放纵，没有节制，甚至一天之内犯法十一次。梁相禹奏报说：“刘立对外戚抱有怨恨，恶言相加。”主管机关追查验证，由此揭露出刘立与姑妈刘园子通奸乱伦的丑事。奏报说：“刘立有禽兽行为，请求处以死刑。”太中大夫谷永上书说：“臣听说，依照礼仪，天子要在门外修建屏障之墙，是不想直接看见外面的情景。帝王的本意，是不愿窥视别人的闺门隐私，窃听人家在内室的谈话。《春秋》为亲者讳言过失。而今梁王年少，疯癫病颇厉害，最初追查验证的是对外戚恶言相加的事，既然无事实证据，却又转而揭露闺门隐私，已不属原本指控的内容了。梁王的诉辞又不承认，用鄙陋的手段勉强弹劾刘立，附会罗织一些难以查明的事，仅仅以片面之辞定罪，对国家的治理是无益的。玷污宗室，把内部淫乱的恶行，披露宣扬于天下，这不是为皇族掩饰过失，为朝廷增加光彩，彰明圣德之风化的作法。我愚昧地认为，梁王年少，而姑母年长，两人年龄不相当；以梁国的富裕，足可以用金钱厚聘美女，罗致妖艳；姑母也有耻辱之心，追查者本来是追问诟骂外戚的事，她为什么胡乱揭发起自己的乱伦之事呢？从这三点揣测，通奸之事，恐怕不合人情。我怀疑供词是在逼迫的情况下，讲错了话，文吏抓住不放，顺此穷追，使供词没有回转的余地。在事情还处于萌芽之时，请陛下开恩，不要处治，这才是上策。既然已对此事进行了追查验证，打算依法处理，那就应以梁王对罪状不服为理由，下诏命令廷尉挑选道德高尚、通情达理的官员，重新审理，详加讯问，公布查不属实的结论，确定当初审理的失误，反过来将梁王清白的情况交给有关官员处理，以推广使疏远的皇族亲附的美德，洗刷宗室被诬蔑的耻辱，从而符合处理亲属关系的原则。”成帝于是把此案搁置，不予处理。\n\n\t\t\t　　这年，任命司隶校尉、蜀郡人何武为京兆尹。何武做官吏，奉公守法，引进良善之人，斥退邪恶之辈。在位时虽没有赫赫名声，但离开后，常常被人怀念。\n\n\t\t\t　　"}, {"original": "\n\n\t\t\t　　汉孝成皇帝　元延元年（己酉　公元前12年）\n\n\t\t\t　　春，正月，己亥朔，日有食之。\n\n\t\t\t　　壬戌，王商复为大司马、卫将军。〔〖胡三省注〗商去年以病免，今復位。〕\n\n\t\t\t　　三月，上行幸雍，祠五畤。〔〖胡三省注〗雍，於用翻。畤，音止。〕\n\n\t\t\t　　夏，四月，丁酉，无云而雷，〔〖胡三省注〗劉向曰：雷前託於雲，猶君之託於臣，陰陽之合也。人君不恤天下，萬民有怨畔之心，故無雲而雷。〕有流星从日下东南行，四面燿燿如雨，自晡及昏而止。\n\n\t\t\t　　赦天下。\n\n\t\t\t　　秋，七月，有星孛于东井。\n\n\t\t\t　　", "translation": "\n\n\t\t\t　　汉成帝元延元年（己酉　公元前12年）\n\n\t\t\t　　春季，正月，己亥朔（初一），出现日食。\n\n\t\t\t　　壬戌（二十四日），再次任命王商为大司马、卫将军。\n\n\t\t\t　　三月，成帝前往雍城，祭祀五畤。\n\n\t\t\t　　夏季，四月，丁酉（初一），天空无云而响雷声。有流星从太阳下面划过，直奔东南而去，光辉照耀四面天空，象在下星雨，自从傍晚申时直到天黑才停止。\n\n\t\t\t　　大赦天下。\n\n\t\t\t　　秋季，七月，有异星出现于井宿。\n\n\t\t\t　　"}, {"original": "\n\n\t\t\t　　上以灾变，博谋群臣。北地太守谷永对曰：“王者躬行道德，承顺天地，则五征时序，〔〖胡三省注〗五征，即洪范之八庶征，曰雨、曰旸、曰寒、曰燠、曰风也。〕百姓寿考，符瑞并降；失道妄行，逆天暴物，则咎征著邮，〔〖胡三省注〗洪范之常雨、常旸、常寒、常燠、常风，为咎征著明也。天见咎征，以明著人君之过也。师古曰：邮，与尤同。尤，过也。〕妖孽并见，〔〖胡三省注〗洪范五行传说曰：凡草木之类谓之妖；妖，犹夭胎，言尚微也。虫豸之类谓之孽；孽则芽孽矣。见，贤遍翻。〕饥馑荐臻；终不改寤，恶洽变备，不复谴告，更命有德。〔〖胡三省注〗如鲁哀祸大天不降谴是也。复，扶又翻。更，工衡翻。〕此天地之常经，百王之所同也。加以功德有厚薄，期质有修短，时世有中季，〔〖胡三省注〗师古曰：中，读曰仲。〕天道有盛衰。陛下承八世之功业，〔〖胡三省注〗八世，高、惠、文、景、武、昭、宣、元。〕当阳数之标季，〔〖胡三省注〗孟康曰：阳九之末季也。师古曰：标，音必遥翻。〕涉三七之节纪，〔〖胡三省注〗孟康曰：至平帝，乃三七二百一十岁之厄，今已涉向其节纪。〕遭‘无妄’之卦运，〔〖胡三省注〗应劭曰：天必先云而后雷，雷而后雨；而今无云而雷。无妄者，无所望也。万物无所望于天，灾异之最大者也。师古曰：取《易》之无妄卦为义。项安世曰：古妄与望通，秦、汉言无妄，皆无望也。朱英之说黄歇与扬子法言皆然。故太玄去准无妄，谓其无所复望也。在《易》则自为诚妄之妄。〕直‘百六’之灾阸，〔〖胡三省注〗《易·九戹》曰：切入元，百六阳九。孟康曰：易传也。所谓阳九之戹，百六之会也。初入元，百六岁有戹者，则前元之余气也。师古曰：直，当也。孔颖达曰：凡水旱之岁，历运有常。按律历志云：十九岁为一章，四章为一部，二十部为一统，三统为一元。则一元有四千五百六十岁。初入元一岁有阳九，谓旱九年。次三百七十四岁阴九，谓水九年。以一百六岁并三百七十四岁为四百八十岁，注云，六乘八之数。次四百八十岁有阳九，谓旱九年。次七百二十岁阴七，谓水七年。次七百二十岁阳七，谓旱七年。又注云：七百二十者，九乘八之数次六百岁阴五，谓水五年。次六百岁阳五，谓旱五年。注云：六百岁者，以八乘八，八八六十四。又以七乘八，七八五十六，相并为一千二百岁。于易七、八不变，气不通，故合而数之，各得六百岁。次四百八十岁阴三，次四百八十岁阳三，除入元至阳三，除去灾岁，总有四千五百六十年。其灾岁，两个阳九年，一个阴九年，一个阴、阳各七年，一个阴、阳各五年，一个阴、阳各三年，总有五十七年，并前四千五百六十年，通为四千六一十七岁。此一元之气终矣。此是阴阳水旱之大数也。所以正用七、八、九、六相乘者，以水数六，火数七，木数八，金数九，此交互相乘也。以七、八、九、六阴阳之数自然，故有九年、七年、五年、三年之灾。〕三难异科，杂焉同会。〔〖胡三省注〗师古曰：杂，谓相参也。一曰，杂，音先合翻。杂焉，总萃。难，乃旦翻。〕建始元年以来，二十载间，群灾大异，交错锋起，多于《春秋》所书。内则为深宫后庭，将有骄臣悍妾、醉酒狂悖卒起之败，〔〖胡三省注〗骄臣，指淳于长等。悍妾，指赵昭仪姊弟也。悍，下罕翻，又侯旰翻。师古曰：卒，读曰猝。悖，蒲内翻，又蒲没翻。〕北宫苑囿街巷之中、臣妾之家幽闲之处〔〖胡三省注〗苑，园也。孔颖达曰：有蕃曰园，有墙曰囿；园、囿大同，蕃、墙异耳。囿者，域养禽兽之处。园者，种菜殖果之处。毛晃曰：苑，亦以养禽兽。直曰街，曲曰巷。〕征舒、崔杼之乱；〔〖胡三省注〗陈灵公淫于夏姬，数如其家；夏姬之子征舒病之，自厩射而杀之。齐庄公通于崔杼之妻姜氏，数如崔氏；杼伏甲杀之。事并见《左传》。此指帝微行，将有征舒、崔杼之祸也。〕外则为诸夏下土，将有樊并、苏令、陈胜、项梁奋臂之祸。〔〖胡三省注〗樊并、苏令事见上卷永始三年。陈胜、项梁事见七卷秦二世元年。〕安危之分界，宗庙之至忧，臣永所以破胆寒心，豫言之累年。下有其萌，然后变见于上，可不致慎！祸起细微，奸生所易。〔〖胡三省注〗易，轻也，忽也。言奸生于所轻忽也。易，以豉翻。〕愿陛下正君臣之义，无复与群小媟黩燕饮；〔〖胡三省注〗师古曰：媟，狎也，音私列翻。黩，污也。复，扶又翻；下同。〕勤三纲之严，〔〖胡三省注〗师古曰：三纲，君臣、父子、夫妇也。余按君为臣纲，父为子纲，夫为妇纲，所谓严也。〕修后宫之政，抑远骄妒之宠，崇近婉顺之行；朝觐法驾而后出，陈兵清道而后行，无复轻身独出，饮食臣妾之家。三者既除，内乱之路塞矣。〔〖胡三省注〗三者，谓微行、崇饮、好色也。塞，悉则翻。〕诸夏举兵，萌在民饥馑而吏不恤，兴于百姓困而赋敛重，发于下怨离而上不知。〔〖胡三省注〗永书曰：诸夏举兵，以火角为期。盖言已有其萌，而将至于兴发也。敛，力赡翻。〕《传》曰：‘饥而不损，兹谓泰，厥咎亡。’〔〖胡三省注〗师古曰：洪范传之辞。余按五行志，盖《京房易传》之辞也。〕比年郡国伤于水灾，禾麦不收，〔〖胡三省注〗禾，粟苗也，又稼之总名。比，毗至翻。〕宜损常税之时，〔〖胡三省注〗谓此时宜减税也。〕而有司奏请加赋，甚缪经义，逆于民心，市怨趋祸之道也。〔〖胡三省注〗趋，读曰趣，与促同。〕臣愿陛下勿许加赋之奏，益减奢泰之费，流恩广施，振赡困乏，敕劝耕桑，以慰绥元元之心，诸夏之乱庶几可息。”\n\n\t\t\t　　", "translation": "\n\n\t\t\t　　因为发生灾害和变异，成帝广泛地征求群臣的意见。北地太守谷永回答说：“作为君主，若亲身实行道德，承顺天地的旨意，那么自然的五种征候，会按顺序正常运转，百姓会长寿，祥瑞征兆会同时降临。若不按正道行事，违背上天的旨意，浪费财物，则罪责的征兆就会尤其显著，妖孽同时出现，饥馑连续发生。若终不醒悟改悔，恶行普遍，上天就不再作谴责的警告，而将天命归于另一位有德的君王。这是天地的正常规律，它对所有的君王都是一视同仁的。此外，还会考虑到君王的功德有厚有薄，期限有长有短，资质有高有低，所处时代有中期、晚期，同时天道本身的变化也有盛有衰。陛下继承西汉八位皇帝的功业，正当阳数中的末季，接近二百一十年的劫数，遭逢《易经》上‘无妄’卦的命运，正当‘百六’之灾难，三种灾难性质都不一样，但却掺杂会合在一起。建始元年以来，二十年间，各种灾害和大的天象变异，如群蜂四起，比《春秋》记载的还要多。这表示：对内来说，深宫后庭之中，将有骄横的内臣和凶悍的姬妾、醉酒狂乱，猝起败坏国家。北宫花园街巷之中，侍臣和姬妾家里的幽静之处，将会发生夏征舒、崔杼那样的变乱；对外来说，普天之下，将会发生樊并、苏令、陈胜、项梁之辈奋臂造反的灾祸。现在正处在平安和危机的分界线上，是宗庙能否保存的最为忧愁的时期，所以我谷永甘冒胆破心寒的杀头之祸，连年发出这种预言。下面有变乱的萌芽，然后才会在上面演化成变乱，怎能不谨慎！祸患是从细微逐渐发展而来，奸恶是因轻视忽略而产生。愿陛下端正君臣大义，再不要与那群小人亲狎，玷污身份，同他们在一起饮宴。应严格按照‘三纲’的原则，治理后宫，压制疏远那些骄横妒嫉的宠妃，尊崇贞婉、顺服的德行。出门时，要先朝见皇太后，使用皇帝仪仗，然后才可出宫，在街上布列士兵，清道戒严之后才可走上街头。不要再仅带几个随从就独自出宫，到臣妾家吃饭饮酒。以上三点除去以后，发生内乱的道路就被堵死了。而今天下到处举兵谋反，变乱萌发于人民饥谨，而官吏不加体恤，产生于百姓困苦，而赋敛沉重，发端于下层人民怨恨背离，而上面却不知道。《洪范·传》说：‘人民饥馑，不减少赋税，却宣称国泰民安，一定蒙祸而死。’郡国连年遭受水灾的损失，禾麦不收，这正是应该减免常税的时候，而有关官署却奏请增加赋税，这与儒家经典的大义甚为不符，不顺民心，是招怨惹祸的作法。我请求陛下不批准加赋的奏文，再减少一些奢华的费用，广泛地布施恩泽，赈济赡给困乏之人，下敕书劝民勤于耕田植桑，以此来安抚小民之心，各地的叛乱也许就可平息！”\n\n\t\t\t　　"}, {"original": "\n\n\t\t\t　　中垒校尉刘向〔〖胡三省注〗武帝置中垒校尉，掌北军垒门之内，又外掌西域，八校尉之首也。〕上书曰：“臣闻帝舜戒伯禹‘毋若丹朱敖’，〔〖胡三省注〗师古曰：事见《虞书·益稷》篇。丹朱，尧子也。敖，读曰傲。仲冯曰：此禹戒舜之语。非舜戒禹之辞也。〕周公戒成王‘毋若殷王纣’，〔〖胡三省注〗《尚书·无逸》篇：周公戒成王曰：毋若殷王纣之迷乱，酗于酒德哉！〕圣帝明王常以败乱自戒，不讳废兴，故臣敢极陈其愚，唯陛下留神察焉！谨案《春秋》二百四十二年，日食三十六，〔〖胡三省注〗师古曰：从隐公元年至哀公十四年获麟，凡二百四十二年。日食三十六，谓隐三年二月己巳，桓三年七月壬辰朔，十七年十月朔，庄十八年三月，二十五年六月辛未朔，二十六年十二月癸亥朔，三十年九月庚午朔，僖五年九月戊申朔，十二年三月庚午，十五年五月，文元年二月己亥朔，十五年六月辛丑朔，宣八年七月甲子，十年四月丙辰，十七年六月癸卯，成十六年六月丙寅朔，十七年十二月丁巳朔，襄十四年二月乙未朔，十五年秋八月丁巳，二十年冬十月丙辰朔，二十一年九月庚戌朔，冬十月庚辰朔，二十三年二月癸酉朔，二十四年秋七月甲子朔，八月癸巳朔，二十七年冬十二月乙亥朔，昭七年夏四月甲辰朔，十五年六月丁巳朔，十七年六月甲戌朔，二十一年秋七月壬午朔，二十二年十二月癸酉朔，二十四年夏五月乙未朔，三十一年十二月辛亥朔，定五年正月辛亥朔，十二年十一月丙寅朔，十五年八月庚辰朔也。〕今连三年比食，自建始以来，二十岁间而八食，率二岁六月而一发，古今罕有。〔〖胡三省注〗建始三年十二月戊申朔，河平元年四月癸亥晦，三年八月乙卯晦，四年三月癸丑朔，阳朔元年二月丁未晦，永始二年二月乙酉晦，三年正月己卯晦，四年七月辛未晦，凡八食，而是年春正月己亥又不预比数。〕异有小大希稠，占有舒疾缓急。观秦、汉之易世，览惠、昭之无后，察昌邑之不终，视孝宣之绍起，皆有变异著于汉纪。天之去就，岂不昭昭然哉！〔〖胡三省注〗按向书曰：秦始皇之末至二世时，日月薄食，山林沦亡，辰星出于四孟，太白经天而行，无云而雷，枉矢夜光，荧惑袭月，缋火烧宫，野禽戏庭，都门内崩，长人见临洮，石陨于东郡，星孛大角，大角以亡。及项籍之败，亦孛大角。汉之入秦，五星聚于东井，得天下之象也。孝惠时有雨血、日食于冲、灭光星见之异。孝昭时有太山卧石自立，上林僵柳复起，大星如月西行，众星随之，此为特异，孝宣兴起之表。天狗夹汉而西，久阴不雨者二十余日，昌邑不终之异也。〕臣幸得托末属，诚见陛下宽明之德，冀销大异而兴高宗、成王之声，〔〖胡三省注〗向书曰：高宗、成王亦有雊雉、拔木之变，能思其故，故高宗有百年之福，成王有复风之报，向之所以望帝者如此。〕以崇刘氏，〔〖胡三省注〗崇，增高也。谓增高刘氏之业，愈巍巍也。〕故恳恳数奸死亡之诛！〔〖胡三省注〗师古曰：恳恳，款诚之意也。奸，犯也。数，所角翻。奸，音干。〕天文难以相晓，臣虽图上，犹须口说，然后可知；愿赐清燕之闲，指图陈状。”上辄入之，〔〖胡三省注〗师古曰：谓召入也。〕然终不能用也。〔〖胡三省注〗《考异》曰：向传云：星孛东井，岷山崩，向怀不能已，上此奏。按岷山崩在三年，此奏云“自建始以来，二十岁间而食八，率二岁六月而一发”，则上此奏当在今年也。胡旦亦载之三年。余按刘向传，若以星孛东井为据，则上奏当在今年。若以岷山崩为据，则上奏当在三年。若以二十岁间日八食为据，则上奏当在去年。然向言“日食之变率二岁六月而一发”，以班书考之，自建始三年十二月至河平元年四月，则一年五月而食；至四年三月癸丑朔则才一年而食；又至阳朔元年二月丁未晦则又期年而食；永始元年九月丁巳晦，志书食而纪不书；至二年二月乙酉晦，则凡九期，而志所书永始元年九月丁巳晦不计也。又至永始三年正月己卯晦，则未及一期而食。又至四年七月辛未晦，则一年六月而食。向所谓率二岁六月而一发，亦通二十岁而约言之耳。自建始三年至今年，以纪考之则九食，以志考之则十食，此其差异又未有所折哀也。〕\n\n\t\t\t　　红阳侯立举陈咸方正，对策，拜为光禄大夫、给事中。丞相方进复奏“咸前为九卿，坐为贪邪免，〔〖胡三省注〗咸免见上卷永始二年。复，扶又翻。〕不当蒙方正举，备内朝臣”；〔〖胡三省注〗孟康曰：内朝，中朝也。大司马、前、后、左、右将军、侍中、常侍、散骑、诸吏、给事中为中朝官；丞相以下至六百石，为外朝官也。〕并劾“红阳侯立选举故不以实。”〔〖胡三省注〗汉制，列侯选举不以实，削封户。劾，户概翻；下同。〕有诏免咸，勿劾立。\n\n\t\t\t　　十二月，乙未，王商为大将军。辛亥，商薨。其弟红阳侯立次当辅政，先是立使客因南郡太守李尚占垦草田数百顷，〔〖胡三省注〗据《孙宝传》：占垦草田，颇有民所假少府陂泽，略皆开发。师古曰：隐度而取之也。草田，荒田也。旧为陂泽，本属少府，其后以假百姓，百姓皆已田之。而立总谓为草田，占云新自垦。占，音之赡翻。百亩为顷。〕上书以入县官，〔〖胡三省注〗师古曰：立上书云：新垦得此田，请以入官也。〕贵取其直一万万以上，〔〖胡三省注〗师古曰：直，价直也。贵者，增于时价。〕丞相司直孙宝发之，上由是废立，而用其弟光禄勋曲阳侯根。庚申，以根为大司马、骠骑将军。〔〖胡三省注〗《考异》曰：荀纪云“十一月”，成纪云“十二月”。按是岁十一月甲子朔，无乙未、辛亥、庚申。荀悦误。今按《考异》又有扬雄待诏一条，注云：雄传云：“车骑将军王音奇其文雅，荐雄待诏。”按雄自序云：“上方郊祠甘泉泰畤，召雄待诏承明之庭，奏甘泉赋。其十二月，奏羽猎赋。”事在今年。时王音卒已久，盖王根也。胡旦遂误以为曲阳侯云。余按曲阳侯即王根也。王音则封安阳侯。〕\n\n\t\t\t　　", "translation": "\n\n\t\t\t　　中垒校尉刘向上书说：“我听说，帝舜曾警告伯禹：‘不要像丹朱那么骄傲。’周公曾告诫成王：‘不要像殷纣王。’圣明的帝王，常以败亡变乱的事例告戒自己，不忌讳谈论王朝的废兴，因此我才敢极力陈述愚昧的见解，请陛下留神考察！查考《春秋》二百四十二年里，日食不过才三十六次。可是现在连续三年发生日食，自建始年间以来，二十年的时间，就出现日食八次，平均每二年六个月就出现一次，古今罕有。天象变异有大小、疏密之分，而占验结果也有迟早、缓急的区别。观秦、汉的改朝换代，看汉惠帝、昭帝都没有后嗣，察昌邑王刘贺被废夺太子位，览孝宣皇帝承天命崛起继位，都有变异明确地记载在汉的编年史书上。上天的舍弃和俯就，岂不是十分清楚么！我有幸为皇族弱枝后裔，诚然看到陛下有宽厚贤明的圣德，希望能消除变异，而复兴商高宗、周成王那样的声誉，以增高刘氏的功业，因此才不断恳切地冒死上书。天象复杂，难以向陛下述说清楚，我虽呈献上天文图表，但仍需口说解释，然后才能使陛下明白，请陛下赐一点清闲的时间，让我指着图表向陛下详述。”成帝立即召刘向进宫，但是到底不能采纳他的建议。\n\n\t\t\t　　红阳侯王立举荐陈咸为方正，通过御前殿试，被任命为光禄大夫、给事中。丞相翟方进再次上奏说：“陈咸从前位列九卿，因为贪鄙邪恶而获罪免官，不该以方正资格被举荐，并担任中朝官。”同时弹劾说：“红阳侯王立，在选拔举荐人才时，故意不报告真实情况。”成帝下诏免去陈咸的官职，但不许弹劾王立。\n\n\t\t\t　　十二月，乙未（初二），任命王商为大将军。辛亥（十八日），王商去世。他的弟弟红阳侯王立，按照顺序应被任命为辅政大臣。先前，王立曾派他的门客，通过南郡太守李尚以草田名义占夺百姓新开垦田地数百顷，然后上书，把这些田卖给国家，多收取田价约一亿万以上。丞相司直孙宝揭发了这件事，成帝因此废黜王立，而任用他的弟弟、光禄勋、曲阳侯王根。庚申（二十七日），任命王根为大司马、骠骑将军。\n\n\t\t\t　　"}, {"original": "\n\n\t\t\t　　特进、安昌侯张禹请平陵肥牛亭地；〔〖胡三省注〗师古曰：肥牛，亭名。禹欲得置亭之处为冢茔。〕曲阳侯根争，以为此地当平陵寝庙，衣冠所出游道，宜更赐禹它地。〔〖胡三省注〗请别以地赐之。更，工衡翻。〕上不从，卒以赐禹。根由是害禹宠，数毁恶之。〔〖胡三省注〗师古曰：恶，谓言其过恶。依颜注，恶，当读如字；后凡毁恶之恶皆同音。〕天子愈益敬厚禹，每病，辄以起居闻，〔〖胡三省注〗师古曰：谓其饮食寝卧之增损。〕车驾自临问之。上亲拜禹床下，禹顿首谢恩。禹小子未有官，禹数视其小子，上即禹床下拜为黄门郎、给事中。〔〖胡三省注〗即，就也。〕禹虽家居，以特进为天子师，国家每有大政，必与定议。〔〖胡三省注〗师古曰：与，读曰豫。余谓与，读如字，言天子与禹定其可否也。〕\n\n\t\t\t　　时吏民多上书言灾异之应，讥切王氏专政所致，上意颇然之，未有以明见，〔〖胡三省注〗未能灼见人言之当否也。〕乃车驾至禹弟，〔〖胡三省注〗弟，与第同，舍也，宅也。〕辟左右，〔〖胡三省注〗师古曰：辟，读曰闢。〕亲问禹以天变，因用吏民所言王氏事示禹。禹自见年老，子孙弱，又与曲阳侯不平，恐为所怨，则谓上曰：“《春秋》日食、地震，或为诸侯相杀，夷狄侵中国。灾变之意，深远难见，故圣人罕言命，不语怪神，〔〖胡三省注〗师古曰：罕，稀也。《论语》云：子罕言利与命与仁。又曰：子不语怪力乱神。〕性与天道，自子贡之属不得闻，〔〖胡三省注〗师古曰：《论语》称子贡曰：夫子之言性与天道不可得而闻也。谓孔子未尝言性命及天道。〕何况浅见鄙儒之所言。陛下宜修政事，以善应之，与下同其福喜，〔〖胡三省注〗《汉书》张禹传，“喜”作“善”。〕此经义意也。新学小生，乱道误人，宜无信用，以经术断之。”上雅信爱禹，由此不疑王氏。〔〖胡三省注〗元帝师萧望之，成帝师张禹，皆敬重之矣。元帝不能听望之言疏许、史而去恭、显，成帝则听禹言而不疑王氏；望之以此杀身，禹以此苟富贵。汉祚中衰，实由此也。又，成帝之时，吏民犹讥切王氏；平帝之末，吏民以王莽不受新野田，上书者至四十八万七千五百七十二人，何元、成之时吏民犹忠于汉，平帝之时吏民则附王氏也﹖政自之出久矣，人心能无从之乎！有国家者，尚监兹哉！〕后曲阳侯根及诸王子弟闻知禹言，皆喜说，遂亲就禹。〔〖胡三省注〗张氏安矣，刘氏危矣。说，读曰悦。〕\n\n\t\t\t　　故槐里令朱云〔〖胡三省注〗元帝时，云为槐里令，坐论石显废锢，故称故。〕上书求见，公卿在前，云曰：“今朝廷大臣，上不能匡主，下无以益民，皆尸位素餐，〔〖胡三省注〗师古曰：尸，主也。素，空也。尸位者，不举其事，但主其位而已。素餐者，德不称官，空当食禄。〕孔子所谓‘鄙夫不可与事君，苟患失之，亡所不至’者也！〔〖胡三省注〗师古曰：《论语》所载孔子之言也。苟患失其宠禄，则言行僻邪，无所不至也。谨案孔子曰：鄙夫可与事君也与哉！其未得之也，患得之；既得之，患失之。苟患失之，无所不至矣！亡，与无同。〕臣愿赐尚方斩马剑，〔〖胡三省注〗师古曰：尚方，少府之属官也，作供御器物，故有斩马剑；剑利，可以斩马。〕断佞臣一人头以厉其余！”上问：“谁也？”对曰：“安昌侯张禹！”上大怒曰：“小臣居下讪上，〔〖胡三省注〗盖引用《论语》恶居下流而讪上之言。师古曰：讪，谤也，音所谏翻，又音删。〕廷辱师傅，罪死不赦！”御史将云下，云攀殿槛，槛折。〔〖胡三省注〗师古曰：槛，轩前栏也。折，而设翻。〕云呼曰：“臣得下从龙逄、比干游于地下，足矣！〔〖胡三省注〗师古曰：呼，叫也，音火故翻。关龙逄，桀臣，王子比干，纣臣，皆以谏而死，故云然。逄，音皮江翻。〕未知圣朝何如耳！”〔〖胡三省注〗师古曰：言杀直臣，其声恶。余谓云盖言亦将如夏、殷之亡也。朝，直遥翻；下入朝同，每朝同。〕御史遂将云去。〔〖胡三省注〗将，如字，挟也，携也。〕于是左将军辛庆忌免冠，解印绶，叩头殿下曰：“此臣素著狂直于世，〔〖胡三省注〗师古曰：著，表也。言此名久已章表。〕使其言是，一可诛；其言非，因当容之。臣敢以死争！”庆忌叩头流血，上意解，然后得已。〔〖胡三省注〗言杀云之事得止也。〕及后当治槛，上曰：“勿易，因而辑之，以旌直臣！”〔〖胡三省注〗师古曰：辑，与集同；谓补合之也。旌，表也。〕\n\n\t\t\t　　", "translation": "\n\n\t\t\t　　官位特进的安昌侯张禹，请求成帝把平陵肥牛亭那片土地赐给他。曲阳侯王根表示反对，认为此片地在平陵墓园寝庙附近，正当衣冠出游的必经之路，应换一块地赐给他。成帝不听，终于把那块地赐给了张禹。王根因此对张禹的得宠十分妒恨，多次在成帝面前诋毁张禹。但是，成帝却越发尊敬厚待张禹，张禹每次患病，成帝都打听他的饮食休息情况，甚至坐车到张禹家问候，亲自在病床前拜见张禹，张禹叩头谢恩。张禹的幼子没有官职，张禹频频用眼看那个孩子，成帝就在张禹床前封他为黄门郎、给事中。张禹虽然家居，但以“特进”的身份当天子的老师，国家每有大事，成帝必与他磋商后才决定。\n\n\t\t\t　　当时吏民中有很多人上书，谈论灾异的出现，讽刺指摘王氏专权招致灾异。成帝也认为颇有道理，但又觉得，事实不明显。就坐车来到张禹的宅邸，屏退左右，亲自询问张禹关于天象变异的事，把吏民上书谈到的王氏之事告诉张禹。张禹清楚自己已年老，子孙太弱，又与曲阳侯王根不和，恐怕被王氏怨恨，就对成帝说：“《春秋》上记载的日食、地震，或者因为诸侯互相攻杀，或者因为夷狄犯中国。上天降下灾害变异，含意十分深远，难以明见。因此圣人很少谈论天命，也不说有关神怪的事。性命与天道，连子贡之辈，也未能听到孔子谈论，更何况那些见识肤浅鄙陋的儒生所说的话呢。陛下应该使政治修明，用善来应对上天的警戒，与臣下一同多行善举，这才是儒家经义的本意。那些新学小生，胡言乱语，误人不浅，不要相信和任用他们。一切只按儒学经术。”成帝一向信任爱戴张禹，因此不再怀疑王氏。后来曲阳侯王根以及诸位王氏子弟听说了张禹的话，都感到欢喜，于是亲近张禹。\n\n\t\t\t　　曾做过槐里县令的朱云，上书求见皇帝。在公卿面前，朱云对成帝说：“现今朝廷大臣，上不能匡扶主上，下不能有益于人民，都是些白占着官位领取俸禄而不干事的人，正如孔子所说：‘卑鄙的人不可让他侍奉君王，他们害怕失去官位，会无所不为。’我请求陛下赐给我尚方斩马剑，斩断一个佞臣的头颅，以警告其他人！”成帝问：“谁是佞臣？”朱云回答说：“安昌侯张禹！”成帝大怒，说：“小小官员在下，竟敢诽谤国家重臣，公然在朝廷之上侮辱帝师。处以死罪，决不宽恕！”御史将朱云逮下，朱云紧抓住宫殿栏杆，栏杆被他拉断，他大呼说：“我能够追随龙逄、比干，游于地下，心满意足了！却不知圣明的汉王朝将会有什么下场！”御史挟持着朱云押下殿去。当时左将军辛庆忌脱下官帽，解下印信绶带，伏在殿下叩头说：“朱云这个臣子，一向以狂癫耿直闻名于世，假使他的话说的对，不可以杀他；即使他的话说的不对，也本该宽容他。我敢以死请求陛下！”辛庆忌叩头流血，成帝怒意稍解，杀朱云之事遂作罢。后来，当要修理宫殿栏杆时，成帝说：“不要变动！就原样补合一下，我要用它来表彰直臣！”\n\n\t\t\t　　"}, {"original": "\n\n\t\t\t　　匈奴搜谐单于将入朝，未入塞，病死。弟且莫车立，为车牙若鞮单于，以囊知牙斯为左贤王。〔〖胡三省注〗单，音蝉。且，子余翻。车，尺遮翻。鞮，丁奚翻。〕\n\n\t\t\t　　北地都尉张放到官数月，复征入侍中。太后与上书曰：“前所道尚未效，〔〖胡三省注〗张晏曰：谓太后言，“班侍中，大将军所举，宜宠异之。”详见上卷永始二年。〕富平侯反复来，其能默虖！”〔〖胡三省注〗如淳曰：富平侯张放又来，太后安能默然不以为言。〕上谢曰：“请今奉诏！”上于是出放为天水属国都尉。〔〖胡三省注〗《地理志》，天水属国都尉，治勇士县。〕引少府许商、光禄勋师丹为光禄大夫，〔〖胡三省注〗《姓谱》：师，古者掌乐之官，因以为氏。〕班伯为水衡都尉，并侍中，皆秩中二千石，每朝东宫，常从；及大政，俱使谕指于公卿。〔〖胡三省注〗使传上指以谕公卿也。〕上亦稍厌游宴，复修经书之业。〔〖胡三省注〗上为太子时，好经书；及即位，幸酒，乐宴乐。今出放等，复修经书业。〕太后甚悦。\n\n\t\t\t　　是岁，左将军辛庆忌卒。庆忌为国虎臣，〔〖胡三省注〗爪牙扞御之臣曰虎臣。〕遭世承平，匈奴、西域亲附，敬其威信。\n\n\t\t\t　　", "translation": "\n\n\t\t\t　　匈奴搜谐单于将要到长安朝见，还没进入边塞，就在半途得病而死。他的弟弟且莫车继位，为车牙若鞮单于。他任命囊知牙斯为左贤王。\n\n\t\t\t　　北地都尉张放到任才数月，就又被征召入宫当侍中。皇太后致书成帝说：“先前我交待你的事，你尚未办，怎么富平侯反而又回到京师，我能不说话吗？”成帝谢罪说：“请让我现在就奉诏去办！”于是命令张放离京，出任天水属国都尉；擢升少府许商、光禄勋师丹为光禄大夫，班伯为水衡都尉，并兼侍中。官秩都是中二千石。成帝每次朝见太后，常常让他们跟从前去。遇有国家大事，都派他们向公卿传达皇帝的谕旨。成帝也逐渐厌倦了游乐，又重新学习儒家经书。太后大为欢喜。\n\n\t\t\t　　本年，左将军辛庆忌去世。辛庆忌是国家御敌的虎将，适逢天下承平之世，匈奴、西域都亲附中国，也都崇敬他的威信。\n\n\t\t\t　　"}, {"original": "\n\n\t\t\t　　汉孝成皇帝　元延二年（庚戌　公元前11年）\n\n\t\t\t　　春，正月，上行幸甘泉，郊泰畤。三月，行幸河东，祠后土。既祭，行游龙门，〔〖胡三省注〗师古曰：龙门山，在今蒲州龙门县北。〕登历观，〔〖胡三省注〗晋灼曰：历观，在河东蒲反县。师古曰：历山上有观。观，音古玩翻。〕陟西岳而归。〔〖胡三省注〗陟，登也。师古曰：西岳，华山也。〕\n\n\t\t\t　　夏，四月，立广陵孝王子守为王。〔〖胡三省注〗广陵孝王霸，厉王胥之子也，元帝初元二年绍封；传子意，孙护人，薨，无后。今立守以绍封。《考异》曰：荀纪“守”作“宪”，今从《汉书》。〕\n\n\t\t\t　　初，乌孙小昆弥安日为降民所杀，诸翎侯大乱。诏征故金城太守段会宗为左曹、中郎将、光禄大夫，使安辑乌孙；〔〖胡三省注〗阳朔中，会宗复为西域都护，终更而还，以擅发戊己校尉兵迎康居降者不遂，劾乏兴，诏以赎论；拜金城太守，以病免，故曰金城太守。守，式又翻。〕立安日弟末振将为小昆弥，〔〖胡三省注〗服虔曰：末振将，人姓名。师古曰：其名也；昆弥之弟，不可别举姓也。《考异》曰：乌孙传以末振将为安日弟，段会宗传以为兄，“兄”字误耳。〕定其国而还。时大昆弥雌栗靡勇健，末振将恐为所并，使贵人乌日领诈降，刺杀雌栗靡。汉欲以兵讨之而未能，遣中郎将段会宗立公主孙伊秩靡为大昆弥。〔〖胡三省注〗公主，谓楚主解忧也。公主之孙，于雌栗靡为季父。〕久之，大昆弥、翎侯难栖杀末振将，安日子安犁靡代为小昆弥。汉恨不自诛末振将，复遣段会宗发戊己校尉诸国兵，即诛末振将太子番丘。〔〖胡三省注〗即，就也。师古曰：番，音盘。〕会宗恐大兵入乌孙，惊番丘，亡逃不可得，即留所发兵垫娄地，〔〖胡三省注〗服虔曰：垫，音垫阸之垫。郑氏曰：娄，音羸。师古曰：垫，音丁念翻。娄，音楼。〕选精兵三十弩，〔〖胡三省注〗李奇曰：三千人，人持一弩。〕径至昆弥所在，召番丘，责以末振将之罪，即手剑击杀番丘，〔〖胡三省注〗手执剑曰手剑。记檀弓曰：子手弓，子射诸。手，守又翻。〕官属以下惊恐，驰归。小昆弥安犁靡勒兵数千骑围会宗，会宗为言来诛之意，“〔〖胡三省注〗为言奉天子命来诛番丘之意。〕今围守杀我，如取汉牛一毛耳。〔〖胡三省注〗司马迁答任安书曰：假令仆伏法受诛，若九牛亡一毛，与蝼蚁何异！自谕其身甚微也。〕宛王、郅支头县槀街，〔〖胡三省注〗宛王事见二十一卷武帝太初三年。郅支事见二十九卷元帝建昭三年。宛，于元翻。〕乌孙所知也。”昆弥以下服，曰：“末振将负汉，诛其子可也，独不可告我，令饮食之邪？”〔〖胡三省注〗师古曰：饮，于禁翻。食，读曰飤；下同。〕会宗曰：“豫告昆弥，逃匿之，为大罪，〔〖胡三省注〗谓豫以诛番丘之事告昆弥，昆弥以叔姪之情必使番丘逃匿，汉欲诛之而昆弥匿之，则于汉为有大罪也。〕即饮食以付我，伤骨肉恩。〔〖胡三省注〗若饮食之而使之就死，则于骨肉为伤恩。〕故不先告。”昆弥以下号泣罢去。会宗还，奏事，天子赐会宗爵关内侯、黄金百斤。会宗以难栖杀末振将，奏以为坚守都尉。〔〖胡三省注〗乌孙有大将、都尉各一人。以难栖能为雌栗靡复雠，坚守臣节，异于诸翕侯，故以“坚守”二字宠之。〕责大禄、大监以雌栗靡见杀状，夺金印、紫绶，更与铜、墨云。〔〖胡三省注〗宣帝甘露三年，大禄大监赐金印、紫绶。〕末振将弟卑爰疐本共谋杀大昆弥，将众八万余口北附康居，谋欲借兵兼并两昆弥；〔〖胡三省注〗卑爰疐自此强，其后都护孙建袭杀之。将，即亮翻。〕汉复遣会宗与都护孙建并力以备之。\n\n\t\t\t　　", "translation": "\n\n\t\t\t　　汉成帝元延二年（庚戌　公元前11年）\n\n\t\t\t　　春季，正月，成帝前往甘泉，在泰畤祭天。三月，前往河东，祭祀后土神。祭毕，游览龙门，登上历观。归途又登华山，然后回长安。\n\n\t\t\t　　夏季，四月，命广陵孝王的儿子刘守继承王位。\n\n\t\t\t　　最初，乌孙王国小昆弥安日，被投降乌孙的人杀死，各翎侯陷于大乱。成帝下诏征召原先的金城太守段会宗为左曹、中郎将、光禄大夫，命他恢复乌孙秩序，使各方和睦。段会宗扶立安日的弟弟末振将为小昆弥，安定乌孙之后，就返回了。当时乌孙大昆弥雌栗靡勇猛剽悍，末振将害怕被他吞并，就派遣贵族乌日领诈降，乘机刺杀了雌栗靡。汉朝准备出兵讨伐，而一时未能做到，便派遣中郎将段会宗扶立解忧公主的孙子侯秩靡为大昆弥。很久之后，大昆弥和翎侯难栖杀死了末振将，让安日的儿子安犁靡代替末振将为小昆弥。汉朝悔恨没有亲自诛杀末振将，就又派遣段会宗征发戊己校尉统领的诸国兵马，前往诛杀末振将的太子番丘。段会宗恐怕大军进入乌孙，会使番丘受惊，若亡命逃跑，就找不到他了。于是让所征发的大军留驻垫娄地，仅挑选三十名精兵，人人带着弓弩，径直来到昆弥住地，召见番丘，向他谴责末振将的罪状，随即亲手举剑刺杀了番丘。番丘手下官兵惊恐万分，骑马逃奔回去，小昆弥安犁靡率领数千骑兵包围了段会宗。段会宗向他讲了诛杀番丘的来意，又说：“今天你们包围了并杀死我，就象拔下汉牛的一根牛毛罢了。可是大宛国王、郅支单于的人头高挂在长安街上，也是你们乌孙所知道的。”昆弥及手下人等都畏服了。小昆弥说：“末振将有负于汉朝，诛杀他的儿子是可以的，为什么偏偏不告诉我呢？也好让我为他饯别！”段会宗说：“预先告诉昆弥，你会让他逃跑藏起来，这就犯了大罪。如果你为他饯别后，再把他交给我，会伤害你们的骨肉恩情。因此没有事先告诉你。”昆弥和手下人等号哭撤兵而去。段会宗回到长安，奏报事情经过，成帝赐给段会宗关内侯的爵位，赏黄金百斤。段会宗奏告：由于难栖诛杀了末振将，请封他为坚守都尉。追究大禄、大监因不能救护雌栗靡而使他被杀的责任，收回他们的金印、紫绶，换为铜印、墨绶。末振将的弟弟卑爰疐，本是共谋刺杀大昆弥的主凶之一，率领部众八万余人逃往北方，依附康居王国，图谋借用康居兵马兼并两昆弥。汉朝又再一次派遣段会宗，与都护孙建合力防范卑爰疐。\n\n\t\t\t　　"}, {"original": "\n\n\t\t\t　　自乌孙分立两昆弥，汉用忧劳，且无宁岁。〔〖胡三省注〗分立两昆弥，见二十七卷宣帝甘露元年。〕时康居复遣子侍汉，〔〖胡三省注〗元帝时，康居遣子入侍，陈汤上言其非王子。今复遣子入侍。〕贡献，〔〖胡三省注〗既遣子入侍，而又奉贡也。〕都护郭舜上言：〔〖胡三省注〗此时郭舜为都护。平帝元始间，孙建始为都护。〕“本匈奴盛时，非以兼有乌孙、康居故也；及其称臣妾，非以失二国也。〔〖胡三省注〗言匈奴之强弱，不系二国之叛服。〕汉虽皆受其质子，然三国内相输遗，交通如故；〔〖胡三省注〗三国，谓匈奴、乌孙、康居。质，音致。遗，于季翻。〖按〗此标音“于”，读“呜”。〕亦相候司，〔〖胡三省注〗司，读曰伺。〕见便则发。合不能相亲信，离不能相臣役。以今言之，结配乌孙，竟未有益，反为中国生事。〔〖胡三省注〗谓自武帝以来，以宗室女下嫁乌孙也。为，于伪翻。〕然乌孙既结在前，今与匈奴俱称臣，义不可距。而康居骄黠，讫不肯拜使者；〔〖胡三省注〗师古曰：讫，竟也。黠，户八翻。〕都护吏至其国，坐之乌孙诸使下，王及贵人先饮食已，乃饮啖都护吏，故为无所省以夸旁国。〔〖胡三省注〗师古曰：言故不省视汉使也。余谓夸者，自矜耀其能傲汉也。旁国，邻国也。省，悉井翻。〕以此度之，何故遣子入侍？其欲贾市，为好辞之诈也。〔〖胡三省注〗谓特欲行贾以市易，其为好辞者，诈也。度，徒洛翻。贾，音古。〕匈奴，百蛮大国，〔〖胡三省注〗师古曰：于百蛮中，最大国也。〕今事汉甚备；闻康居不拜，且使单于有悔自卑之意。〔〖胡三省注〗师古曰：言单于见康居不事汉以为高，自以事汉为太卑而悔之也。〕宜归其侍子，绝勿复使，〔〖胡三省注〗师古曰：不通使于其国也。使，疏吏翻。〕以章汉家不通无礼之国！”汉为其新通，重致远人，〔〖胡三省注〗师古曰：以此声名为重也。〕终羁縻不绝。\n\n\t\t\t　　", "translation": "\n\n\t\t\t　　自从乌孙王国分立两个昆弥，汉朝忧虑和辛劳，几乎没有一年安宁。这时，康居王国又派王子到长安，作为人质入侍汉朝皇帝，并向汉朝进贡。都护郭舜上书说：“过去匈奴强盛，并非因为兼并了乌孙和康居两国；现在向中国称臣归降，也不是因为失去了这两国。汉朝虽然都接受了他们送来做人质的王子，但三国之间互相贸易、赠送，来往跟从前一样。他们也互相窥伺、等待，一有机会即发动攻击。合好时不能互相亲近信任，分离时也不能将对方当做臣属来役使。以现在的状况来说，汉朝与乌孙缔结婚姻，终究没有得到利益，反而为中国惹事。然而乌孙既然与汉朝早已结好，现在和匈奴都臣服于中国，从大义出发，不可拒绝他们朝贡。而康居傲慢狡猾，一直不肯对汉使行叩拜礼。都护府官员到他们国都，接见时座位排在乌孙等国使者之下。吃饭时，国王以及贵族先饮食完毕，才让都护府官员进餐。故意做出不注意汉使的样子，向旁国夸耀。由此推测，他们为什么要派王子入侍呢？是想做买卖，而用好话来行诈。匈奴是众多的外族中最强大的国家，而今侍奉汉朝十分周到。假使听说康居不拜汉使，而且使匈奴单于产生后悔自卑之心。应该送回康居王子，和康居断绝关系，不再派使者前去，以表明汉朝不跟无礼的国家交往。”朝廷认为，康居第一次派遣王子入侍，汉朝应重视远方之人。终于还是采取笼络政策，没有断绝交往。\n\n\t\t\t　　"}, {"original": "\n\n\t\t\t　　汉孝成皇帝　元延三年（辛亥　公元前10年）\n\n\t\t\t　　春，正月，丙寅，蜀郡岷山崩，〔〖胡三省注〗《地理志》，岷山，在蜀郡湔氐道西徼外。《禹贡》所谓岷山导江，即此山也。《水经注》曰：岷山，即渎山，水曰渎水，亦曰汶阜山，在氐道徼外，江水所导也。大江泉源发羊膊岭下，缘崖散漫，小大百收，殆未滥觞，东南下百余里，至白马岭西，历天彭关，亦谓之天谷。天彭山两山相对，其高若阙，谓之天彭门。江水自此以上至微弱，所谓其源滥觞者也。汉元延中，岷山崩，壅江水三日不流，即其处。岷，音武巾翻。〕壅江三日，江水竭。刘向大恶之，〔〖胡三省注〗恶，音乌路翻；恶其征异也。〕曰：“昔周岐山崩，三川竭，而幽王亡。〔〖胡三省注〗周幽王二年，三川竭，岐山崩。师古曰：三川，泾、渭、洛也。洛，即漆、沮也。余按幽王时有是异，后卒为犬戎所杀。〕岐山者，周所兴也。〔〖胡三省注〗周自太王避狄去豳，而邑于岐山之下，周之王业遂兴于此。〕汉家本起于蜀、汉，〔〖胡三省注〗高帝始王汉中，起兵还定三秦，诛项羽，遂有天下。〕今所起之地，山崩川竭，星孛又及摄提、大角，从参至辰，〔〖胡三省注〗天文志：房南众星曰骑官，左角理，右角将。大角者，天王帝坐庭其两旁，各有三星鼎足句之，曰摄提。摄提者，直斗杓所指，以建时节，故曰摄提格。晋天文志：参十星，于辰在申。至辰者，至大火也。自氐五度至尾九度，为大火，于辰在卯。如淳曰：孛星尾长及摄提大角，始发于参至辰也。孛，蒲内翻。参，疏簪翻。〕殆必亡矣！”\n\n\t\t\t　　二月，丙午，封淳于长为定陵侯。〔〖胡三省注〗恩泽侯表，定陵侯，国于汝南。〕\n\n\t\t\t　　三月，上行幸雍，祠五畤。\n\n\t\t\t　　上将大夸胡人以多禽兽。秋，命右扶风发民入南山，西自褒、斜，〔〖胡三省注〗师古曰：褒、斜，南山二谷名。余按自秦川迳南山通汉中，南谷曰褒，北谷曰斜，径五百里。斜，余遮翻。〕东至弘农，〔〖胡三省注〗长安南山连延，东至弘农，今商、虢二州之山皆是也。〕南敺汉中，〔〖胡三省注〗敺，与驱同。〕张罗罔罝罘，〔〖胡三省注〗罔，与網（网）同，古字通用。罝，音咨邪翻，兔罟也。罘，音房尤翻，翻车大网也。〕捕熊罴禽兽，〔〖胡三省注〗熊似豕而大，黑色。罴似熊，黄白色，被发人立，而绝有力。〕载以槛车，输长杨射熊馆，〔〖胡三省注〗师古曰：长杨宫中有射熊馆。〕以罔为周阹，〔〖胡三省注〗李奇曰：阹，遮禽兽围陈也。师古曰：阹，音祛。〕纵禽兽其中，令胡人手搏之，自取其获，上亲临观焉。〔〖胡三省注〗《考异》曰：成纪，“元延二年冬，行幸长杨宫，从胡客大校猎，宿萯阳宫，赐从官。”胡旦用之。按扬雄传：祀甘泉、河东之岁，十二月，羽猎，雄上校猎赋；明年，从至射熊馆还，上长杨赋。然则从胡客校猎当在今年；纪因去年冬有羽猎事，致此误耳。〕\n\n\t\t\t　　", "translation": "\n\n\t\t\t　　汉成帝元延三年（辛亥　公元前10年）\n\n\t\t\t　　春季，正月，丙寅（初十），蜀郡岷山发生山崩，土石堵塞长江达三日之久，下游江水枯竭。刘向对此异常现象非常厌恶，说：“从前，周朝时，岐山发生山崩，三条河川都枯竭了，结果周幽王被杀。岐山是周朝的兴起之地。汉朝本由蜀、汉兴起，而今初兴之地山崩川竭，彗星长尾又扫过摄提、大角，从参宿一直走到辰宿的位置。汉朝恐怕一定要亡了。”\n\n\t\t\t　　二月，丙午（二十日），封淳于长为定陵侯。\n\n\t\t\t　　三月，成帝前往雍城，在五畤祭祀。\n\n\t\t\t　　成帝准备在胡人面前夸耀自己有很多禽兽，秋季，命令右扶风发动百姓进入南山，西自褒、斜二谷，东到弘农，南达汉中，张设罗网，捕猎熊罴等禽兽，用槛车装运至长杨宫射熊馆，用网围成围障，把禽兽放到里面，命胡人赤手与野兽搏斗，杀死的野兽归斗兽人所有。成帝亲临观看。\n\n\t\t\t　　"}, {"original": "\n\n\t\t\t　　汉孝成皇帝　元延四年（壬子　公元前9年）\n\n\t\t\t　　春，正月，上行幸甘泉，郊泰畤。\n\n\t\t\t　　中山王兴，定陶王欣皆来朝，〔〖胡三省注〗兴，帝少弟。欣，帝弟定陶共王康之子。〕中山王独从傅，定陶王尽从傅、相、中尉。〔〖胡三省注〗师古曰：三官皆从王入朝。相，息亮翻。〕上怪之，以问定陶王，对曰：“令：诸侯王朝，得从其国二千石。傅、相、中尉，皆国二千石，故尽从之。”上令诵《诗》，通习，能说。〔〖胡三省注〗师古曰：说其义也。〕佗日，问中山王：“独从傅在何法令？”不能对；令诵《尚书》，又废；〔〖胡三省注〗师古曰：中忘之也。〕及赐食于前，后饱；起下，袜系解。〔〖胡三省注〗师古曰：食而独在后饱；及起，又袜系解也。袜，音武伐翻。余谓赐食于君前，礼主于敬，食而独后，又致饱而止，皆非敬也。及起而降阶，袜系解而不知，是皆不能执礼。夫礼，所以固人肌肤之会，筋骸之束也。袜，足衣也；系，所以结袜。〕帝由此以为不能，而贤定陶王，数称其材。是时诸侯王唯二人于帝为至亲，定陶王祖母傅太后随王来朝，〔〖胡三省注〗傅太后，元帝傅昭仪，定陶共王母也；随共王就国，为定陶太后。〕私赂遗赵皇后、昭仪及票骑将军王根。〔〖胡三省注〗遗，于季翻。票，匹妙翻。〕后、昭仪、根见上无子，亦欲豫自结，为长久计，皆更称定陶王，〔〖胡三省注〗迭互称其材美也。师古曰：更，工衡翻。〕劝帝以为嗣。帝亦自美其材，为加元服而遣之，〔〖胡三省注〗师古曰：为之冠也。为，于伪翻。〕时年十七矣。\n\n\t\t\t　　", "translation": "\n\n\t\t\t　　汉成帝元延四年（壬子　公元前9年）\n\n\t\t\t　　春季，正月，成帝前往甘泉，在泰畤祭天。\n\n\t\t\t　　中山王刘兴和定陶王刘欣，都到长安朝见。中山王只由傅陪同，而定陶王则把傅、相、中尉都带来了。成帝奇怪，就询问定陶王，他回答说：“汉朝法令规定：诸侯王朝见天子，可以由王国中官秩在二千石的官员陪同。傅、相、中尉都是国中二千石的官员，因此让他们全都来了。”成帝又命令他背诵《诗经》，他不仅能熟练地背诵，而且还能解释。另一天，成帝问中山王刘兴说：“你只由师傅一人陪同前来，有什么法令根据？”刘兴不能回答。命他背诵《尚书》，又背不下去。成帝赐饮食与他共餐，成帝已用完餐，他还在吃，吃饱才罢休。吃完起身下去，袜带松开了，他还不知道。成帝因此认为刘兴没有能力，而认为刘欣贤能，屡次称赞他的才干。当时诸侯王中，只有他们两人跟皇帝血缘关系最为亲近，定陶王祖母傅太后随王一起来朝见，私下馈赠礼物贿赂赵皇后、赵昭仪以及骠骑将军王根。皇后、昭仪和王根见皇帝无子，也想预先私自结交诸侯王，以为长久之计，因而轮流在成帝面前称赞定陶王，劝说成帝立他为继嗣。成帝自己也很欣赏他的才能，亲自为他主持加冠礼后送他回国。刘欣这年十七岁。\n\n\t\t\t　　"}, {"original": "\n\n\t\t\t　　三月，上行幸河东，祠后土。\n\n\t\t\t　　陨石于关东二。〔〖胡三省注〗据《汉书》，“关东”当作“都关”。师古曰：都关，山阳之县。〕\n\n\t\t\t　　王根荐谷永，征入，为大司农。〔〖胡三省注〗自北地太守征入。〕永前后所上四十余事，略相反覆，专攻上身与后宫而已；党于王氏，上亦知之，不甚亲信也。为大司农岁余，病；满三月，上不赐告，即时免。〔〖胡三省注〗故事，公卿病，辄赐告；上以其党于王氏，故即时免。〕数月，卒。〔〖胡三省注〗史终言之。〕\n\n\t\t\t　　", "translation": "\n\n\t\t\t　　三月，成帝前往河东，祭祀后土神。\n\n\t\t\t　　关东一带，坠落两颗陨石。\n\n\t\t\t　　王根推荐谷永，征召谷永入朝，被任命为大司农。谷永前后上书四十余次，内容互相略有重复，专门抨击成帝与后宫而已。谷永是王氏党羽，成帝也清楚，不怎么亲近信用他。谷永任大司农一年多，患了病，休假满三个月后，成帝不批准他继续带职病休，即时免去他的官职。谷永数月后去世。\n\n\t\t\t　　"}, {"original": "\n\n\t\t\t　　汉孝成皇帝　绥和元年（癸丑　公元前8年）\n\n\t\t\t　　春，正月，大赦天下。\n\n\t\t\t　　上召丞相翟方进、御史大夫孔光、右将军廉褒、后将军朱博入禁中，〔〖胡三省注〗票骑将军王根先劝帝立定陶王为嗣，《汉书》孔光传先书根劝立定陶王事，下即书召方进、光、褒、博入禁中。通鉴因之，亦不书根。今但以下文观之，根亦召入禁中也。〕议“中山、定陶王谁宜为嗣者”。方进、根、褒、博皆以为：“定陶王，帝弟之子，《礼》曰：‘昆弟之子，犹子也。为其后者，为之子也，’〔〖胡三省注〗昆弟之子，视犹子也。以弟之子为兄后，则为兄之子矣。公羊春秋：成十五年，仲婴齐卒。此公孙婴齐也，曷为谓之仲婴齐﹖为兄后也，为后兄，则曷为谓之仲婴齐﹖为人后者，为之子也。为其子则其称仲何﹖孙以王父字为氏也。〕定陶王宜为嗣。”光独以为：“礼，立嗣以亲。〔〖胡三省注〗谓兄、弟，同父之亲子；其亲亲于兄弟之子。〕以《尚书·盘庚》殷之及王为比，兄终弟及。〔〖胡三省注〗兄终弟及，殷法也。殷自外丙、仲壬至盘庚；率多兄弟代立，而《尚书》无文；光所引盖今文《尚书》也。师古曰：比，音必寐翻；余谓当如字读。〕中山王，先帝之子，帝亲弟，宜为嗣。”上以“中山王不材；又礼，兄弟不得相入庙，”〔〖胡三省注〗父为昭，子为穆，则兄弟不得相入庙也。〕不从光议。二月，癸丑，诏立定陶王欣为皇太子，封中山王舅谏大夫冯参为宜乡侯，益中山国三万户，以慰其意；〔〖胡三省注〗师古曰：以不得继统为帝之后，恐其怨恨。〕使执金吾任宏守大鸿胪，持节征定陶王。〔〖胡三省注〗大鸿胪，掌诸侯，故任宏守大鸿胪之官以征定陶王。守，权守也。任，音壬。胪，陵如翻。〕定陶王谢曰：“臣材质不足以假充太子之宫；〔〖胡三省注〗师古曰：谦不言为太子，故云假充，若元非正。余谓王谢意，盖以将有皇嗣，今为太子特假充耳。〕臣愿且得留国邸，旦夕奉问起居，〔〖胡三省注〗谓昏定晨省。记曰：文王之为世子也，朝于王季日三，鸡初鸣而衣服，至于寝门外，问内竖之御者曰：“今日安否何如﹖”内竖曰：“安。”文王乃喜。及日中又至，亦如之。及莫再至，亦如之。其有不安节，则内竖以告文王，文王色忧，行不能正履。此旦夕问起居之礼也。国邸，谓定陶国邸也。〕俟有圣嗣，归国守藩。”书奏，天子报闻。〔〖胡三省注〗报闻，报已览其书，而不从其请也。〕戊午，孔光以议不合意，左迁廷尉；何武为御史大夫。〔〖胡三省注〗光左迁廷尉，而何武自廷尉为御史大夫。〕\n\n\t\t\t　　初，诏求殷后，分散为十余姓，〔〖胡三省注〗殷，子姓也，其后为宋、为孔、为华、为戴、为桓、为向、为乐等姓。〕推求其嫡，不能得。匡衡、梅福皆以为宜封孔子世为汤后，〔〖胡三省注〗匡衡议，以为王者存二王后，所以尊其先王而通三统也。其犯诛绝之罪者，绝而更封他亲为始封君，上承其王者之始祖。春秋之义，诸侯不能守其社稷者绝。今宋国已不守其统而失国矣，则宜更立殷后为始封君而上承汤统；非当继宋之绝侯也，宜明得殷后而已。今之故宋，推求其嫡，久远不可得；虽得其嫡，嫡之先已绝，不当得立礼。孔子曰：“丘，殷人也。”先师所传，宜以孔子世为汤后。此元帝时议也；是时梅福复言之。〕上从之，封孔吉为殷绍嘉侯。〔〖胡三省注〗恩泽侯表：殷绍嘉侯，国于沛。〕三月，与周承休侯皆进爵为公，地各百里。\n\n\t\t\t　　", "translation": "\n\n\t\t\t　　汉成帝绥和元年（癸丑　公元前8年）\n\n\t\t\t　　春季，正月，大赦天下。\n\n\t\t\t　　成帝召丞相翟方进、御史大夫孔光、右将军廉褒、后将军朱博进宫，讨论中山王刘兴和定陶王刘欣，谁更适合继承帝位。翟方进、王根、廉褒、朱博都认为：“定陶王是皇上弟弟的儿子，《礼记》说：‘兄弟的儿子，如同自己的儿子。立他为后嗣，就成为儿子。’定陶王适合立为嗣子。”只有孔光认为：“依礼，立后嗣应以血缘关系亲疏为根据。此照《尚书·盘庚》记载的商朝君王传位的方式，是哥哥去世，弟弟继位。中山王是先帝的儿子，皇上的亲弟弟，应立他为后嗣。”成帝认为：“中山王没有才干；再者，依礼，兄弟的牌位不能一同进入宗庙”为理由，没有听从孔光的建议。二月，癸丑（初九），成帝下诏立定陶王刘欣为皇太子。封中山王的舅父、谏大夫冯参为宜乡侯，再增加中山国采邑三万户人家，以示安慰。成帝派执金吾任宏，暂时署理大鸿胪职，持符节征召定陶王入京。定陶王上书辞谢说：“以我的才能资质，不足以充当太子。我愿暂时留住京师的定陶国邸，早晚进宫问安，等到皇上有了亲子，我就返回藩国守土。”成帝览奏，批复说：“已阅。”戊午（十四日），成帝因为孔光的建议不合自己心意，将他贬调为廷尉。任命何武为御史大夫。\n\n\t\t\t　　最初，成帝下诏访求殷商的后裔，发现已分散为十余个姓，无法推算寻找出嫡系子孙。匡衡、梅福都认为，应该封孔子的家族为商汤的后裔。成帝听从他们的建议，封孔吉为殷绍嘉侯。三月，孔吉为周承休侯都晋封为公爵，采邑各一百里。\n\n\t\t\t　　"}, {"original": "\n\n\t\t\t　　上行幸雍，祠五畤。\n\n\t\t\t　　初，何武之为廷尉也，〔〖胡三省注〗公卿表：元延三年，何武自沛郡太守为廷尉。是年三月戊午，为御史大夫。〕建言：“末俗之敝，政事烦多，宰相之材不能及古，而丞相独兼三公之事，所以久废而不治也。〔〖胡三省注〗废，谓废事也。〕宜建三公官。”上从之。夏，四月，赐曲阳侯根大司马印绶，置官属，罢票骑将军官；〔〖胡三省注〗武帝初置大司马，以冠将军之号。宣帝地节三年置大司马，不冠将军，亦无印绶官属。今赐大司马金印紫绶，置官属，而大司马为专官，故根不复领骠骑将军。〕以御史大夫何武为大司空，封汜乡侯。〔〖胡三省注〗武封汜乡侯，在琅邪不其县后改食南阳博望乡。师古曰：汜，音凡；其，音基。〖按〗琅邪，即琅琊。〕皆增奉如丞相，〔〖胡三省注〗如如淳曰：律，大司马大将军与丞相奉月钱六万御史大夫奉月四万也。奉，读曰俸。〕以备三公焉。\n\n\t\t\t　　秋，八月，庚戌，中山孝王兴薨。\n\n\t\t\t　　匈奴车牙单于死，弟囊知牙斯立，为乌珠留若鞮单于。乌珠留单于立，以弟乐为左贤王，舆为右贤王。〔〖胡三省注〗乐，呼韩邪单于大阏氏之子。舆，第五阏氏之子。〕汉遣中郎将夏侯藩、副校尉韩容使匈奴。\n\n\t\t\t　　", "translation": "\n\n\t\t\t　　成帝前往雍城，在五畤祭祀。\n\n\t\t\t　　当初，何武担任廷尉时，曾上书建议说：“末世习俗的弊病是政事繁多，当今宰相的才能又赶不上古代，而丞相一人却独兼三公主管的事务，因而国家长时间不能治理好。应该重新建立三公官职。”成帝听从了他的建议。夏季，四月，赐曲阳侯王根大司马印信绶带，设置大司马官属，取消骠骑将军官职；任命御史大夫何武为大司空，封汜乡侯。大司马、大司空的俸禄都增加到与丞相相同，使三公结构齐备。\n\n\t\t\t　　秋季，八月，庚戌（初九），中山王刘兴去世。\n\n\t\t\t　　匈奴车牙单于死，弟弟囊知牙斯继位，为乌珠留若鞮单于。乌珠留单于继位后，任命弟弟乐为左贤王，舆为右贤王。汉朝派遣中郎将夏侯藩、副校尉韩容出使匈奴。\n\n\t\t\t　　"}, {"original": "\n\n\t\t\t　　或说王根曰：“匈奴有斗入汉地，直张掖郡，〔〖胡三省注〗师古曰：斗，绝也；地之斗曲入汉界者也。直，当也。〕生奇材箭竿、鹫羽；〔〖胡三省注〗师古曰：鹫，大雕也，黄头赤目，其羽可为箭。竿，音工旱翻。鹫，音就。余按鹫羽可为箭翎也。《山海经》曰：景山多鹫，黑色多力，所谓皂雕是也。〕如得之，于边甚饶，国家有广地之实，将军显功垂于无穷！”根为上言其利，〔〖胡三省注〗言得此地为中国利也。为，于伪翻；下同。〕上直欲从单于求之，〔〖胡三省注〗师古曰：直，犹正也。余谓直，径直也。〕为有不得，伤命损威。〔〖胡三省注〗师古曰：诏命不行为伤命。余谓天子之命不行于夷狄为损中国之威。〕根即但以上指晓藩，令从藩所说而求之。〔〖胡三省注〗师古曰：自以藩意说单于而求之。说，输芮翻；下同。〕藩至匈奴，以语次说单于曰：〔〖胡三省注〗语次，交语之次也。〕“窃见匈奴斗入汉地，直张掖郡，汉三都尉居塞上，士卒数百人，寒苦，候望久劳，〔〖胡三省注〗张掖两都尉，一治日勒泽索谷，一治居延；又有农都尉，治番和：是为三都尉。师古曰：泽，音铎。索，音先各翻。如淳曰：番，音盘。〕单于宜上书献此地，直断割之，〔〖胡三省注〗谓从直割地，以其斗入者与汉也。断，丁管翻。上，时掌翻；下同。〕省两都尉士卒数百人，以复天子厚恩，〔〖胡三省注〗师古曰：复，亦报也。〕其报必大。”〔〖胡三省注〗师古曰：汉得此地，必厚报单于。〕单于曰：“此天子诏语邪，〔〖胡三省注〗邪，音耶，疑未定之辞。〕将从使者所求也？”藩曰：“诏指也；然藩亦为单于画善计耳。”单于曰：“此温偶駼王所居地也，〔〖胡三省注〗师古曰：偶，音五口翻。駼，音涂；下同。余按《后汉书》，匈奴有温禺犊王。班固燕然铭曰：斩温禺以衅鼓，血尸逐染锷。意温偶即温禺也，后人妄加“禺”旁从“人”耳；当读曰禺。〕未晓其形状、所生，请遣使问之。”〔〖胡三省注〗形状，谓地形之夷险，可割与不可割之状也。师古曰：所生，谓山之所生草木、鸟兽为用者。〕\n\n\t\t\t　　藩、容归汉后，复使匈奴，至则求地。单于曰：“父兄传五世，〔〖胡三省注〗呼韩邪传其长子复株累，复株累传其弟搜谐，搜谐又传其弟车牙，车牙传之囊知牙斯，是为五世。〕汉不求此地，至知独求，何也？〔〖胡三省注〗单于名囊知牙斯。王莽专政，讽其慕中国不二名，始名知。史从简便，因以单名书于此。〕已问温偶駼王，匈奴西边诸侯作穹庐及车，皆仰此山材木，〔〖胡三省注〗师古曰：谓诸小王为诸侯，效中国之言耳。仰，音牛向翻。〕且先父地，不敢失也。”〔〖胡三省注〗先父，谓呼韩邪。〕藩还，迁为太原太守。单于遣使上书，以藩求地状闻。诏报单于曰：“藩擅称诏，从单于求地，法当死；更大赦二，〔〖胡三省注〗余按：是年后至明年哀帝即位，大赦。又明年，改元，赦。昭云更大赦二，以此知夏侯藩再使匈奴，必在建平初。师古曰：更，经也；音工衡翻。〕令徙藩为济南太守，不令当匈奴。”\n\n\t\t\t　　冬，十月，甲寅，王根病免。\n\n\t\t\t　　", "translation": "\n\n\t\t\t　　有人劝王根说：“匈奴有块楔入汉边的土地，直达张掖郡，出产奇异的木材、箭竿和鹫鹰羽毛。如果能得到这块地，可使边疆大为富饶，国家有开疆拓土的实惠，将军也可因功业卓著而名垂千古。”王根就对成帝陈述了要这块地的利益。成帝想直接向单于要地，又担心单于不答应，有伤诏命尊严，也损害中国的威信。王根就将皇帝要地的意思告诉夏侯蕃，指示他以他个人的意见向单于要地。夏侯藩到匈奴后，在与单于交谈时说：“我看匈奴有块土地突出楔入汉朝边地，直达张掖郡，汉朝要委派三名都尉驻守在塞上，士卒则需数百人，在这种苦寒之地，守候时间长了，非常辛苦。单于应主动上书，呈献此地，划道直线，把突出部分割让。可以省去两名都尉数百士卒，以此报答天子的厚恩，天子必然大大回报！”单于说：“这是天子给你的诏命中所说的话，还是你作为使者提出的要求呢？”夏侯藩说：“天子诏命中有这个意思，不过，我也是替单于筹划好的计策。”单于说：“这是温偶王居住的地方，我不清楚它的地形、物产等情况，请让我派人去打听。”\n\n\t\t\t　　夏侯藩、韩容归国后，又再一次出使奴。到匈奴后，就提出土地的要求。单于说：“我们匈奴父子兄弟已传位五世，汉朝从不要求此地，偏偏到我继位就提出要求，这是为什么？我已问过温偶駼王，匈奴西部各诸侯制作帐幕及车子，都依赖此地山上出产的木材。况且这是先父留下的土地，不敢轻易失去。”夏侯藩回国复命，被调任太原太守。单于派使者到长安上书，讲了夏侯藩求地的情况。成帝下诏回复单于说：“夏侯藩擅自假称诏旨，向单于求地，依法应当处死。因为经过两次大赦，现在把他调往济南，任太守，不使他再面对匈奴。”\n\n\t\t\t　　冬季，十月，甲寅（十四日），王根患病，被免去官职。\n\n\t\t\t　　"}, {"original": "\n\n\t\t\t　　上以太子既奉大宗后，不得顾私亲。〔〖胡三省注〗按礼：父祖以上正嫡。相传为太宗别子为祖，继别为宗，继祢者为小宗。定陶王以帝弟之子入奉大宗后，义不得复顾定陶共王亲也。〕十一月，立楚孝王孙景为定陶王，以奉恭王后。〔〖胡三省注〗楚孝王嚣宣帝之子〕太子议欲谢。少傅阎崇以为“为人后之礼，不得顾私亲，不当谢”。太傅赵玄以为当谢，太子从之。诏问所以谢状，尚书劾奏玄，左迁少府；以光禄勋师丹为太傅。\n\n\t\t\t　　初，太子之幼也，王祖母傅太后躬自养视；〔〖胡三省注〗在定陶国时也。〕及为太子，诏傅太后与太子母丁姬自居定陶国邸，〔〖胡三省注〗丁姬事定陶共王，实生太子。〕不得相见。顷之，王太后欲令傅太后、丁姬十日一至太子家，帝曰：“太子承正统，当共养陛下，〔〖胡三省注〗汉亦称太后为陛下；后世多称殿下，唯临朝乃称陛下。共，音居用翻。养，音弋尚翻。〕不得复顾私亲。”〔〖胡三省注〗此私亲，谓傅太后、丁姬。复，扶又翻；下同。〕王太后曰：“太子小而傅太后抱养之，今至太子家，以乳母恩耳，〔〖胡三省注〗谓抱养太子，恩犹乳母也。〕不足有所妨。”于是令傅太后得至太子家。丁姬以不养太子，独不得。\n\n\t\t\t　　", "translation": "\n\n\t\t\t　　成帝因太子既然已继承大宗，就不能再顾念自己的骨肉亲人，于是在十一月，封楚孝王的孙子刘景为定陶王，使刘欣生父一脉得以延续。刘欣与左右商议，准备上书叩谢皇恩。少傅阎崇认为：“既当别人的继承人，依礼，就不能再顾念自己的骨肉亲人，不应当叩谢。”太傅赵玄却认为：“应当叩谢。”太子听从了赵玄的建议。成帝诏问太子因何叩谢的情况后，尚书上奏弹劾赵玄，赵玄被贬降为少府，而任命光禄勋师丹为太傅。\n\n\t\t\t　　最初，太子幼年时，是由祖母傅太后亲自抚养。等到成为太子，成帝诏令傅太后和太子亲母丁姬留居京师的定陶国邸，不许相见。不久，皇太后想让傅太后、丁姬十天一次去太子宫探望，成帝说：“太子已承继正统，理当奉养太后陛下，不能再顾念自己的骨肉亲人。”太后说：“太子小时候是傅太后抱养大的，现在允许他到太子宫探望，不过是以乳娘的恩情对待她，不足以造成什么妨碍。”于是下令傅太后可以到太子家探望，丁姬因为没有抚养太子，只有她不能去。\n\n\t\t\t　　"}, {"original": "\n\n\t\t\t　　卫尉、侍中淳于长有宠于上，大见信用，贵倾公卿，外交诸侯、牧、守，赂遗、〔〖胡三省注〗牧，州牧也。守，郡守也。遗，于季翻；下同。〕赏赐累巨万，淫于声色。许后姊孊为龙雒思侯夫人，〔〖胡三省注〗龙雒思侯韩宝，增子也。晋灼曰：荩，音靡。余按韩宝已死，故书谥。谥法：外内思索曰思；追悔前过曰思。〕寡居；长与孊私通，因取为小妻。〔〖胡三省注〗荩虽皇后之姊，列侯之夫人，淫放失身于长，而长自有正室，故为小妻。记曰：聘则为妻，奔则为妾。妇人女子之持身，不可不慎也。〕许后时居长定宫，〔〖胡三省注〗许后废，徙昭台宫；岁余，还徙长定宫。师古曰：《三辅黄图》：林光宫中有长定宫。〕因孊赂遗长，欲求复为倢伃。长受许后金钱、乘舆、服御物前后千余万，诈许为白上，立以为左皇后。孊每入长定宫，辄与孊书，戏侮许后，嫚易无不言。〔〖胡三省注〗师古曰：嫚，亵污也。易，轻也。易，音弋豉翻。〕交通书记，赂遗连年。\n\n\t\t\t　　时曲阳侯根辅政，久病，数乞骸骨。长以外亲居九卿位，〔〖胡三省注〗长，太后姊子，于帝室为外家之亲。〕次第当代根。侍中、骑都尉、光禄大夫王莽心害长宠，私闻其事。莽侍曲阳侯病，因言：“长见将军久病意喜，自以当代辅政，至对及冠议语署置。”〔〖胡三省注〗衣冠，当时士大夫及贵游子弟也。师古曰：自谓当辅政，故豫言某人为某官，某人主某事。〕具言其罪过。根怒曰：“即如是，何不白也”？莽曰：“未知将军意，故未敢言！”根曰：“趣白东宫！”〔〖胡三省注〗东宫，太后宫。师古曰：趣，读曰促。〕莽求见太后，具言长骄佚，欲代曲阳侯；私与长定贵人姊通，受取其衣物。太后亦怒曰：“儿至如此！〔〖胡三省注〗长，太后姊子，故呼为儿。〕往白之帝！”莽白上；上以太后故，免长官，勿治罪，遣就国。〔〖胡三省注〗就定陵侯国。治，直之翻。〕\n\n\t\t\t　　", "translation": "\n\n\t\t\t　　卫尉、侍中淳于长在成帝面前很得宠，大受信任和重用，权贵压倒公卿。他在外结交诸侯、州牧、太守，那些人贿赂他的钱财，和皇帝给予的赏赐，累积巨万，他整日放纵于声色之中。许皇后的姐姐许孊，是龙雒思侯夫人，寡居在家，淳于长与她私通，因而娶她为妾。许皇后这时居住在长定宫，通过姐姐许孊贿赂淳于长，谋求再当婕妤。淳于长接受了许后的金钱和御用的车马、衣物器具等，前后千余万钱的贿赂，欺骗许后，假装许诺为她向成帝请求，立为左皇后。许孊每次到长定宫探望许后，淳于长就让许孊捎书信给许后，戏弄侮辱她；侮辱轻薄，无所不言。这种书信往来及贿赂，连续很多年。\n\n\t\t\t　　这时曲阳侯王根为辅政大臣，久病在床，多次请求辞职。淳于长以外戚的身份，又位居九卿，按顺序应当代替王根而掌权柄。侍中、骑都尉、光禄大夫王莽对淳于长的得宠心怀妒忌，就暗中打听他的那些坏事。王莽在伺候曲阳侯王根的病时，趁机说：“淳于长见将军久病，感到高兴，自以为应当代替将军辅政，甚至已对士大夫及贵族子弟谈论到任官设署等事。”接着一一说出淳于长的罪过。王根大怒说：“如果有这等事，为什么不告诉我！”王莽说：“不知将军心里的想法，因此没敢说。”王根说：“快去禀告太后！”王莽求见太后，详细讲述了淳于长骄奢淫佚，想代替曲阳侯，以及与废后许氏的姐姐私通，收取许氏的衣物等贿赂。太后也发怒说：“这孩子放肆到这种地步！快去奏告皇上！”王莽又报告了成帝，成帝因为淳于长是太后的亲属的缘故，虽免去了他的官职，但不治其罪，把他遣送回封国。\n\n\t\t\t　　"}, {"original": "\n\n\t\t\t　　初，红阳侯立不得辅政，疑为长毁谮，常怨毒长。〔〖胡三省注〗毒，苦也，痛也；怨之甚也。〕上知之。及长当就国，立嗣子融从长请车骑，〔〖胡三省注〗以长当就国，所常从车骑无所用，故请之。师古曰：嗣子，谓适长子当为嗣者也。〕长以珍宝因融重遗立。立因上封事，为长求留，曰：“陛下既托文以皇太后故，〔〖胡三省注〗苏林曰：讬于诏文也。〕诚不可更有它计。”〔〖胡三省注〗师古曰：言不宜遣长就国。〕于是天子疑焉，〔〖胡三省注〗帝知立素怨长，今为长上封事求留，疑心于是而起。〕下有司按验。吏捕融，立令融自杀以灭口。〔〖胡三省注〗恐融就吏而事泄，故令其自杀以灭口。〕上愈疑其有大奸，遂逮长系洛阳诏狱，〔〖胡三省注〗凡诏所系治皆为诏狱，非必洛阳先有诏狱也。〕穷治。〔〖胡三省注〗考鞠以穷其奸也。〕长具服戏侮长定宫，谋立左皇后，罪至大逆，死狱中。妻子当坐者徙合浦，母若归故郡。〔〖胡三省注〗长母若，即王太后姊，故居魏郡元城。师古曰：若者，其母名。〕上使廷尉孔光持节赐废后药自杀。丞相方进复劾奏“红阳侯立，狡猾不道，〔〖胡三省注〗师古曰：狡，狂也。猾，乱也。复，扶又翻。〖按〗狡猾者，诡诈也。〕请下狱。”上曰：“红阳侯，朕之舅，不忍致法。遣就国。”于是方进复奏立党友后将军朱博、钜鹿太守孙闳，皆免官，与故光禄大夫陈咸皆归故郡。〔〖胡三省注〗朱博，杜陵人；孙闳亦京师世家；陈咸本沛郡相人。据《汉书·翟方进传》，则博、闳免官，独咸归故郡耳。“与”字、“皆”字衍。元延元年，咸免光禄大夫，故称故。〕咸自知废锢，以忧死。\n\n\t\t\t　　", "translation": "\n\n\t\t\t　　最初，红阳侯王立不能得到辅政不臣的位置，怀疑是淳于长诽谤诬陷的结果，时常怨恨他。这种情况，皇上也清楚。等到淳于长将回封国，王立的嫡长子王融，请求淳于长把车辆马匹送给他，淳于长让王融捎回赠送给王立的珍宝重礼。王立因此上密封奏书，请求成帝把淳于长留在京师。他说：“陛下既然在诏书中说因皇太后的缘故不加罪淳于长，就实在不应该再有其他惩罚。”于是引起成帝怀疑，就把此事交付有关官署去追查验证。主管官吏逮捕了王融，王立令王融自杀以灭口。成帝愈发怀疑这其中有大的奸谋，就逮捕了淳于长，关押在洛阳诏狱，对他严厉追究，淳于长全部供出戏弄侮辱废后许氏、承诺立她为左皇后等事，罪名达到“大逆”，就在狱中处死。妻儿们依法当牵连的，被放逐到合浦。母亲王若遣送回原郡。成帝派廷尉孔光持节，赐给废后许氏毒药，许氏自杀。丞相翟方进又弹劾说：“红阳侯王立，狡猾不遵正道，请求将他逮捕，关进监狱。”成帝说：“红阳侯是联的舅父，我不忍心让他受法律制裁，遣送回他的封国。”于是翟方进又上奏弹劾王立的党羽和密友后将军朱博、钜鹿太守孙闳，他们都被免去官职，和以前的光禄大夫陈咸一起回归原郡。陈咸自知从此被废黜禁锢，忧愤而死。\n\n\t\t\t　　"}, {"original": "\n\n\t\t\t　　方进智能有余，兼通文法吏事，以儒雅缘饰法律，〔〖胡三省注〗师古曰：缘饰，譬之于衣，加纯缘者。纯，音之允翻。〕号为通明相，天子器重之；又善求人主微指，〔〖胡三省注〗微指，谓上意所向，未著见于外者。〕奏事无不当意。方淳于长用事，方进独与长交，称荐之；〔〖胡三省注〗据方进传，长初用事，方进独与长交。及长宠盛，与之交者不独一方进矣。〕及长坐大逆诛，上以方进大臣，为之隐讳，方进内惭，上疏谢罪乞骸骨。上报曰：“定陵侯长已伏其辜，君虽交通，《传》不云乎：‘朝过夕改，君子与之。’〔〖胡三省注〗师古曰：与，许也。余谓此盖《论语》传。传，音直恋翻。〕君何疑焉！其专心壹意，毋怠医药，以自持。”方进起视事，复条奏长所厚善京光尹孙宝、右扶风萧育，刺史二千石以上，免二十余人。〔〖胡三省注〗孙宝、萧育，皆能吏也。以急于求进，比匪人以得罪，是以君子慎交。〕函谷都尉、建平侯杜业，素与方进不平，〔〖胡三省注〗函谷关置都尉，以讥出入。业，杜延年之孙，素不事权贵，与翟方进、淳于长皆不平。〕方进奏“业受红阳侯书听请，不敬，”免，就国。〔〖胡三省注〗据业传，业与淳于长不平，长当就国，红阳侯立与业书属之，勿复用前事相侵。长出关后，罪复发，下洛阳狱，丞相史搜得红阳侯书，奏业听请，不敬。服虔曰：受立属请为不敬。〕\n\n\t\t\t　　", "translation": "\n\n\t\t\t　　翟方进的智谋才能绰绰有余，又兼精通法令条文和行政事务，善用儒学经典装饰自己的举止谈吐，使其高雅不俗，被人称为通达明理的丞相，受到天子的器重。他又善于揣摩皇上的心思，所奏之事，没有不合皇上心意的。当淳于长受重用时，翟方进只与淳于长结交，在成帝面前称赞和推荐他。等到淳于长犯大逆罪被处死，成帝因为翟方进是朝廷重臣，为他隐瞒掩饰。翟方进内心惭愧，上疏请求退休，成帝回报说：“定陵侯淳于长已伏罪，你虽与他交往，古书不是说：‘早上的过失，晚上改正了，君子都赞许。’你还疑虑什么呢！请专心一意休养，不要耽误了医药，自己保重。”于是翟方进起来办公，再次上奏，分列条目弹劾与淳于长亲近友善的京兆尹孙宝、右扶风萧育等人，因他指控而被罢免的刺史、二千石以上高级官员有二十余人。函谷都尉、建平侯杜业，一向与翟方进不合，翟方进上奏说：“杜业接受红阳侯书信嘱托，犯了不敬罪。”杜业因而被罢免，遣回封国。\n\n\t\t\t　　"}, {"original": "\n\n\t\t\t　　上以王莽首发大奸，称其忠直，王根因荐莽自代。丙寅，以莽为大司马，时年三十八。莽既拔出同列，继四父而辅政，〔〖胡三省注〗师古曰：凤、商、音、根四人皆为大司马，而莽之诸父也。〕欲令名誉过前人，遂克己不倦。聘诸贤良以为掾、史，赏赐、邑钱悉以享士，〔〖胡三省注〗邑钱，封邑所入之钱也。掾，俞绢翻。〕愈为俭约。母病，公卿列侯遣夫人问疾，莽妻迎之，衣不曳地，布蔽膝，〔〖胡三省注〗蔽膝，韠也；亦曰韍。郑玄曰：韍，太古蔽膝之象。〕见之者以为僮使；问知其夫人，〔〖胡三省注〗此下，依《汉书》有“皆惊”二字，文意乃足。他本皆有此二字。〕皆惊。其饰名如此。\n\n\t\t\t　　丞相方进、大司空武奏言：“《春秋》之义，用贵治贱，不以卑临尊。〔〖胡三省注〗春秋首止之会，殊会王世子，世子贵也。宋之盟，楚驾晋而书先晋，黄池之会，吴主会而书先晋，不以卑临尊也。治，直之翻。〕刺史位下大夫而临二千石，〔〖胡三省注〗刺史六百石，下大夫之秩也；其朝位亦班于下大夫。〕轻重不相准。臣请罢刺史，更置州牧以应古制！”〔〖胡三省注〗古制九州，一为畿内，八州八伯，以统诸侯之国。今请置州牧以应古州伯之制。更，工衡翻；下同。〕十二月，罢刺史，更置州牧，秩二千石。\n\n\t\t\t　　", "translation": "\n\n\t\t\t　　成帝因为王莽首先揭发重大奸恶，称赞他忠心正直。王根因而保荐王莽代替自己。丙寅（二十六日），任命王莽为大司马，时年三十八岁。王莽既然超出同列受到提拔，继四位伯父叔父，成为辅政大臣，就想让自己的名誉超越前人，于是克制自己的欲望，修养不倦。聘请各位贤良做掾、史等属官，将皇帝的赏赐和封国的收入全部用来供养名士。他越发俭朴节约，母亲患病，公卿列侯都派夫人去探问，王莽的妻子出来迎客，衣裙的长度不拖地，穿着布围裙，看见她的人，还以为是奴婢，询问之下，才知是王莽夫人，都感到惊讶。他就是这样矫饰做作，以博取名声。\n\n\t\t\t　　丞相翟方进、大司空何武奏称：“《春秋》所昭示的大义，是用尊贵者治理卑贱者，而不是让卑贱者控制尊贵者。刺史的职位是相当于下大夫的小官，却能够督察二千石官，轻重的标准不合。我们请求撤销刺史，另行设置州牧，以合古制。”十二月，下诏撤销刺史，改设州牧，官秩二千石。\n\n\t\t\t　　"}, {"original": "\n\n\t\t\t　　犍为郡于水滨得古磬十六枚，〔〖胡三省注〗师古曰：滨，水箧也；音宾。《说文》曰：磬，乐石也。古者毋句氏作磐，后或以玉为之。犍，居言翻。〕议者以为善祥。刘向因是说上：“宜兴辟雍，〔〖胡三省注〗记王制：天子之学曰辟雍。郑玄曰：辟，明也。雍，和也。所以明和天下。说，输芮翻。〕设庠序，〔〖胡三省注〗古者党有庠，遂有序。庠者，养也。序者，教也。〕陈礼乐，隆雅颂之声，盛揖让之容，以风化天下。如此而不治者，未之有也。或曰：不能具礼。〔〖胡三省注〗师古曰：或曰者，刘向设为难者之言，而后答释也。〕礼以养人为本，如有过差，〔〖胡三省注〗师古曰：过差，犹失错也。〕是过而养人也。刑罚之过或至死伤，今之刑非皋陶之法也，而有司请定法，削则削，笔则笔，〔〖胡三省注〗服虔曰：言随君意也。师古曰：削者，言有所删去，以刀削简牍也。笔者，谓有所增益，以笔就而书也。〕救时务也。至于礼乐，则曰不敢，是敢于杀人、不敢于养人也。为其俎豆、管弦之间小不备，因是绝而不为，是去小不备而就大不备，惑莫甚焉！〔〖胡三省注〗为其不能具礼废礼，是去小不备而就大不备也。俎，祭器，如几，盛牲体者也。豆，似笾，亦所以盛肉。笾用竹而豆用木。管，笙、萧之属也。弦，琴、瑟之属也。〕夫教化之比于刑法，刑法轻，是舍所重而急所轻也。〔〖胡三省注〗师古曰：舍，废也。舍，读曰捨。〕教化，所恃以为治也；刑法，所以助治也；今废所恃而独立其所助，非所以致太平也。自京师有悖逆不顺之子孙，〔〖胡三省注〗师古曰：誖，乖也；音布内翻。〕至于陷大辟、受刑戮者不绝，由不习五常之道也。〔〖胡三省注〗师古曰：五常，仁、义、礼、智、信，人性之所常行也。辟，毗亦翻。〕夫承千岁之衰周，继暴秦之余敝，民渐渍恶俗，贪饕险诐，不闲义理，〔〖胡三省注〗渐，子廉翻。师古曰：贪甚曰饕。言行险曰詖。饕，音吐高翻。詖，音彼义翻。闲，习也。〕不示以大化而独敺以刑罚，〔〖胡三省注〗敺，读与驱同。〕终已不改！”帝以向言下公卿议，丞相、大司空奏请立辟雍，按行长安城南营表。未作而罢。〔〖胡三省注〗师古曰：营，度地也。表，立标也。行，下孟翻。〕时又有言“孔子布衣，养徒三千人，今天子太学弟子少。”于是增弟子员三千人，岁余，复如故。〔〖胡三省注〗元帝设弟子员千人。〕\n\n\t\t\t　　刘向自见得信于上，故常显讼宗室，讥刺王氏及在位大臣，其言多痛切，发于至诚。上数欲用向为九卿，辄不为王氏居位者及丞相、御史所持，〔〖胡三省注〗师古曰：持，谓扶持佐助也。〕故终不迁，居列大夫官前后三十馀年而卒。后十三岁而王氏代汉。\n\n\t\t\t　　", "translation": "\n\n\t\t\t　　犍为郡有人在水畔得到十六枚古磬，议论者认为这是一种祥瑞。刘向因而劝成帝说：应该在京城设立太学，在地方设立学堂，陈列礼器乐器，大力提倡《雅》《颂》之类的诗歌，使礼貌谦让的举止盛行起来，以教化天下。如果这样做了，仍治理不好天下，还从未有过。或许会有人说：‘置备礼器无法周全’。礼以培养人为根本目的，如出现过错，这是虽有错，却培养了人。刑罚出现过错，或许会致人死伤，今天的刑法也不是皋陶时代的刑法了，而有关机构请求制定刑法，删的删，加的加，用其救治时弊。至于提到礼乐，则推辞说：‘不敢轻举妄动。”这是敢于杀人，而不敢于培养人啊。就因为俎、豆等礼器，管、弦等乐器稍有不备，因而放弃礼乐，这是舍弃小不备而趋就于大不备，受迷惑没有比这更严重的了！教化与刑法比较起来，刑法为轻。不兴礼乐，就是舍弃重的而关注轻的。教化是治理国家的依靠，而刑法是治理国家的辅助，而今废弃了依靠，而单单把辅助树立起来，不可能导致太平。连京城都存在悖逆不孝顺的子孙，陷于死刑，遭受刑戮的人不断，都是因为不学习五常仁、义、礼、智、信的道理的缘故。汉代承袭了千年衰落的周朝，又继承了残暴的秦朝遗留下的弊病，人民逐渐浸染上恶劣的风俗，贪婪奸险，不熟悉仁义、道理。如果不显示崇高道德去教化他们，而单靠刑罚强迫，这种状况终究不会改变！”成帝把刘向的建议交付公卿讨论，丞相、大司空奏请设立京师太学，并请巡行长安城城南，选址和树立标记。还未开工，即作罢。这时，又有人说：“孔子是一介平民，却有门徒三千人，如今天子太学的弟子太少。“于是又增加太学弟子名额到三千人。实行一年多，又恢复原来的名额。\n\n\t\t\t　　刘向自认为已得到成帝的信任，因而常常公开为刘氏宗室进行争辩，讥刺王氏及在位大臣，言词往往沉痛恳切，出于内心至诚。成帝多次想任用刘向为九卿，然而得不到王氏占据高位的人，以及丞相、御史的附和支持，因此刘向始终得不到升迁，他处在大夫的行列前后三十余年而死。过了十三年后，王氏取代汉朝。"}]