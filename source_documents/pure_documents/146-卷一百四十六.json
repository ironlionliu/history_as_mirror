["资治通鉴卷第一百四十六端明殿学士兼翰林侍读学士朝散大夫右谏议大夫充集贤殿修撰提举西京嵩山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集", "后学天台胡三省音注梁纪二", "高祖武皇帝二", "天监四年春正月癸卯朔，诏曰：「二汉登贤，莫非经术，服膺雅道，名立行成。魏、晋浮荡，儒敎沦歇，风节罔树，抑此之由。可置《五经》博士各一人，广开馆宇，招内后进！」于是以贺瑒及平原明山宾、吴兴沈峻、建平严植之补博士，各主一馆，馆有数百生，给其饩廪，其射策通明者卽除为吏。朞年之间，怀经负笈者云会。瑒，循之玄孙也。又选学生，往会稽云门山从何胤受业，命胤选门徒中经明行修者，具以名闻。分遣博士祭酒巡州郡立学。", "初，谯国夏侯道迁以辅国将军从裴叔业鎭寿阳，为南谯太守，与叔业有隙，单骑奔魏。魏以道迁为骁骑将军，从王肃鎭寿阳，使道迁守合肥。肃卒，道迁弃戍来奔，从梁、秦二州刺史庄丘黑鎭南郑，以道迁为长史，领汉中太守。黑卒，诏以都官尚书王珍国为刺史，未至，道迁阴与军主考城江忱之等谋降魏。", "先是，魏仇池鎭将杨灵珍叛魏来奔，朝廷以为征虏将军、假武都王，助戍汉中，有部曲六百人，道迁惮之。上遣左右吴公之等使南郑，道迁遂杀使者，发兵击灵珍父子，斩之，幷使者首送于魏。白马戍主尹天宝闻之，引兵击道迁，败其将庞树，遂围南郑。道迁求救于氐王杨绍先、杨集起、杨集义，皆不应，集义弟集朗引兵救道迁，击天宝，杀之。魏以道迁为平南将军、豫州刺史、丰县侯。又以尚书邢峦为鎭西将军、都督征梁·汉诸军事，将兵赴之。道迁受平南，辞豫州，且求公爵，魏主不许。", "辛亥，上祀南郊，大赦。", "乙丑，魏以骠骑大将军高阳王雍为司空，加尚书令广阳王嘉仪同三司。", "二月丙子，魏以宕昌世子梁弥博为宕昌王。", "上谋伐魏，壬午，遣衞尉卿杨公则将宿衞兵塞洛口。", "壬辰，交州刺史李凯据州反，长史李畟讨平之。", "魏邢峦至汉中，击诸城戍，所向摧破。晋寿太守王景胤据石亭，峦遣统军李义珍击走之。魏以峦为梁、秦二州刺史。巴西太守庞景民据郡不下，郡民严玄思聚衆自称巴州刺史，附于魏，攻景民，斩之。杨集起、集义闻魏克汉中而惧，闰月，帅羣氐叛魏，断汉中粮道，峦屡遣军击破之。", "夏四月丁巳，以行宕昌王梁弥博为河·凉二州刺史、宕昌王。", "冠军将军孔陵等将兵二万戍深杭，鲁方达戍南安，任僧褒等戍石同，以拒魏。邢峦遣统军王足将兵击之，所至皆捷，遂入剑阁。陵等退保梓潼，足又进击，破之。梁州十四郡地，东西七百里，南北千里，皆入于魏。", "初，益州刺史邓元起以母老乞归，诏徵为右衞将军，以西昌侯渊藻代之。渊藻，懿之子也。夏侯道迁之叛也，尹天宝驰使报元起。及魏寇晋寿，王景胤等并遣告急，衆劝元起急救之，元起曰：「朝廷万里，军不猝至，若寇贼侵淫，方须扑讨，董督之任，非我而谁，何事怱怱救之！」诏假元起都督征讨诸军事，救汉中，而晋寿已陷。萧渊藻将至，元起营还装，粮储器械，取之无遗。渊藻入城，恨之；又求其良马，元起曰：「年少郎子，何用马为！」渊藻恚，因醉，杀之。元起麾下围城，哭，且问故，渊藻曰：「天子有诏。」衆乃散。遂诬以反，上疑焉。元起故吏广汉罗硏诣阙讼之，上曰：「果如我所量也。」使让渊藻曰：「元起为汝报雠，汝为雠报雠，忠孝之道如何！」乃贬渊藻号为冠军将军，赠元起征西将军，諡曰忠侯。", "李延寿论曰：元起勤乃胥附，功惟辟土，劳之不图，祸机先陷。冠军之贬，于罚已轻，梁之政刑，于斯为失。私戚之端，自斯而啓，年之不之，不亦宜乎！", "益州民焦僧护聚衆作乱，萧渊藻年未弱冠，集僚佐议自击之；或陈不可，渊藻大怒，斩于阶恻。乃乘平肩舆巡行贼垒，贼弓乱射，矢下如雨，从者举楯御矢，渊藻命去之。由是人心大安，击僧护等，皆平之。", "六月庚戌，初立孔子庙。", "豫州刺史王超宗将兵围魏小岘。丁卯，魏扬州刺史薛眞度遣兼统军李叔仁等击之，超宗兵大败。", "冠军将军王景胤、李畎、辅国将军鲁方达等与魏王足战，屡败，秋七月，足进逼涪城。", "八月壬寅，魏中山王英寇雍州。", "庚戌，秦、梁二州刺史鲁方达与魏王足统军纪洪雅、卢祖迁战，败，方达等十五将皆死。壬子，王景胤等又与祖迁战，败，景胤等二十四将皆死。", "杨公则至洛口，与魏豫州长史石荣战，斩之。甲寅，将军姜庆眞与魏战于羊石，不利，公则退屯马头。", "雍州蛮沔东太守田青喜叛降魏。", "魏有芝生于太极殿之西序，魏主以示侍中崔光，光上表，以为「此《庄子》所谓『气蒸成菌』者也。柔脆之物，生于墟落秽湿之地，不当生于殿堂高华之处；今忽有之，厥状扶疏，诚足异也。夫野木生朝，野鸟入庙，古人皆以为败亡之象，故太戊、中宗惧灾修德，殷道以昌，所谓『家利而怪先，国兴而妖豫』者也。今西南二方，兵革未息，郊甸之内，大旱逾时，民劳物悴，莫此之甚，承天育民者所宜矜恤；伏愿陛下侧躬耸意，惟新圣道，节夜饮之乐，养方富之年，则魏祚可以永隆，皇寿等于山岳矣。」于是魏主好宴乐，故光言及之。", "九月己巳，杨公则等与魏扬州刺史元嵩战，公则败绩。", "冬十月丙午，上大举伐魏，以扬州刺史临川王宏都督北讨诸军事，尚书右仆射柳惔为副，王公以下各上国租及田谷以助军。宏军于洛口。", "杨集起、集义立杨绍先为帝，自皆称王。十一月戊辰朔，魏遣光禄大夫杨椿将兵讨之。", "魏王足围涪城，蜀人震恐，益州城戍降魏者什二三，民自上名籍者五万馀户。邢峦表于魏主，请乘胜进取蜀，以为「建康、成都，相去万里，陆行旣绝，惟资水路，水军西上，非周年不达，益州外无军援，一可图也。顷经刘季连反，邓元起攻围，资储空竭，吏民无复固守之志，二可图也。萧渊藻裙屐少年，未洽治务，宿昔名将，多见囚戮，今之所任，皆左右少年三可图也。蜀之所恃，唯在剑阁，今旣克南安，已夺其险，据彼竟内，三分已一；自南安向涪，方轨无碍，前军累败，后衆丧魄，四可图也。渊藻是萧衍骨肉至亲，必无死理，若克涪城，渊藻安肯城中坐而受困，必将望风逃去；若其出鬬，庸、蜀士卒驽怯，弓矢寡弱，五可图也。臣内省文吏，不习军旅，赖将士竭力，频有薄捷，旣克重阻，民心怀服，瞻望涪、益，旦夕可图，正以兵少粮匮，未宜前出，今若不取，后图便难。况益州殷实，户口十万，比寿春、义阳，其利三倍。朝廷若欲进取，时不可失；若欲保境宁民，则臣居此无事，乞归侍养。」魏主诏以「平蜀之举，当更听后敕。寇难未夷，何得以养亲为辞！」峦又表称，「昔邓艾、锺会帅十八万衆，倾中国资储，仅能平蜀，所以然者，鬬实力也。况臣才非古人，何宜以二万之衆而希平蜀！所以敢者，正以据得要险，士民慕义，此往则易，彼来则难，任力而行，理有可克。今王足已逼涪城，脱得涪，则益州乃成擒之物，但得之有早晚耳。且梓潼已附民户数万，朝廷岂可不守！又，剑阁天险，得而弃之，良可惜矣。臣诚知战伐危事，未易可为。自军度剑阁以来，鬓发中白，日夜战惧，何可为心！所以勉强者，旣得此地而自退不守，恐负陛下之爵禄故也。且臣之意算，正欲先取涪城，以渐而进。若得涪城，则中分益州之地，断水陆之冲，彼外无援军，孤城自守，何能复持久哉！臣今欲使军军相次，声势连接，先为万全之计，然后图功，得之则大利，不得则自全。又，巴西、南郑，相距千四百里，去州迢遰，恒多扰动。昔在南之日，以其统绾势难，曾立巴州，鎭静夷、獠，梁州藉利，因而表罢。彼土民望，严、蒲、何、杨，非唯一族，虽率居山谷，而豪右甚多，文学风流，亦为不少，但以去州旣远，不获仕进，至于州纲，无由厕迹，是以郁怏，多生异图。比道迁建义之始，严玄思自号巴州刺史，克城以来，仍使行事。巴西广袤千里，户馀四万，若于彼立州，鎭摄华、獠，则大帖民情，从垫江已还，不劳征伐，自为国有。」魏主不从。", "先是，魏主以王足行益州刺史。上遣天门太守张齐将兵救益州，未至，魏主更以梁州军司泰山羊祉为益州刺史。王足闻之，不悦，辄引兵还，遂不能定蜀。久之，足自魏来奔。邢峦在梁州，接豪右以礼，抚小民以惠，州人悦之。峦之克巴西也，使军主李仲迁守之。仲迁溺于酒色，费散兵储，公事谘承，无能见者。峦忿之切齿，仲迁惧，谋叛，城人斩其首，以城来降。", "十二月庚申，魏遣骠骑大将军源怀讨武兴氐，邢峦等并受节度。", "司徒、尚书令谢朏以母忧去职。", "是岁，大穰，米斛三十钱。", "五年春正月丁卯朔，魏于后生子昌，大赦。", "杨集义围魏关城，邢峦遣建武将军傅竖眼讨之，集义逆战，竖眼击破之；乘胜逐北，壬申，克武兴，执杨绍先，送洛阳。杨集起、杨集义亡走，遂灭其国，以为武兴鎭，又改为东益州。", "乙亥，以前司徒谢朏为中书监、司徒。", "冀州刺史桓和击魏南青州，不克。", "魏秦州屠各王法智聚衆二千，推秦州主簿吕苟儿为主，改元建明，置百官，攻逼州郡。泾州民陈瞻亦聚称王，改元圣明。", "己卯，杨集起兄弟相帅降建［魏］。", "甲申，封皇子纲为晋安王。", "二月丙辰，魏主诏王公以下直言忠谏。治书侍御史阳固上表，以为「当今之务，宜亲宗室，勤庶政，贵农桑，贱工贾，绝谈虚穷微之论，简桑门无用之费，以救饥寒之苦。」时魏主委任高肇，疏薄宗室，好桑门之法，不亲政事，故固言及之。", "戊午，魏遣右衞将军元丽都督诸军讨吕苟儿。丽，小新成之子也。", "乙丑，徐州刺史历阳昌义之与魏平南将军陈伯之战于梁城，义之败绩。", "将军萧昞将兵击魏徐州，围淮阳。", "三月丙寅朔，日有食之。", "己卯，魏荆州刺史赵怡、平南将军奚康生救淮阳。", "魏咸阳王禧之子翼，遇赦求葬其父，屡泣请于魏主，魏主不许。癸未，翼与其弟昌、晔来奔。上以翼为咸阳王，翼以晔嫡母李妃之子也，请以爵让之，上不许。", "辅国将军刘思效败魏青州刺史元系于胶水。", "临川王宏使记室吴兴丘迟为书遗陈伯之曰：「寻君去就之际，非有他故，直以不能内审诸己，受流言，沈迷猖蹶，以至于此。主上屈法申恩，吞舟是漏，将军松柏不翦，亲戚安居，高台未倾，爱妾尚在。而将军鱼游于沸鼎之中，燕巢于飞幕之上，不亦惑乎！想早励良图，自求多福。」庚寅，伯之自寿阳梁城拥衆八千来降，魏人杀其子虎牙。诏复以伯之为西豫州刺史；未之任，复以为通直散骑常侍。久之，卒于家。", "初，魏御史中尉甄琛表称：「《周礼》，山林川泽有虞、衡之官，为之厉禁，盖取之以时，不使戕贼而已，故虽置有司，实为民守之也。夫一家之长，必惠养子孙，天下之君，必惠养兆民，未有为人父母而吝其醯醢，富有羣生而榷其一物者也。今县官鄣护河东盐池而收其利，是专奉口腹而不及四体也。盖天子富有四海，何患于贫！乞弛盐禁，与民共之！」录尚书事勰、尚书邢峦奏，以为「琛之所陈，坐谈则理高，行之则事阙。窃惟古之善治民者，必汚隆随时，丰俭称事，役养消息以成其性命。若任其自生，随其饮啄，乃是刍狗万物，何以君为！是故圣人敛山泽之货以宽田畴之赋，收关市之税以助什一之储，取此与彼，皆非为身，所谓资天地之产，惠天地之民也。今盐池之禁，为日已久，积而散之，以济军国，非专为供太官之膳羞，给后宫之服玩。旣利不在己，则彼我一也。然自禁盐以来，有司多慢，出纳之间，或不如法。是使细民嗟怨，负贩轻议，此乃用之者无方，非作之者有失也。一旦罢之，恐乖本旨。一行一改，法若弈棋，参论理要，宜如旧式。」魏主卒从琛议，夏四月乙未，罢盐池禁。", "庚戌，魏以中山王英为征南将军、都督扬·徐二州诸军事，帅衆十馀万以拒梁军，指授诸节度，所至以便宜从事。", "江州刺史王茂将兵数万侵魏荆州，诱魏边民及诸蛮更立宛州，遣其所署宛州刺史雷豹狼等袭取魏河南城。魏遣平南将军杨大眼都督诸军击茂，辛酉，茂战败，失亡二千馀人。大眼进攻河南城，茂逃还；大眼追至汉水，攻拔五城。", "魏征虏将军宇文福寇司州，俘千馀口而去。", "五月辛未，太子右衞率张惠绍等侵魏徐州，拔宿预，执城主马成龙。乙亥，北徐州刺史昌义之拔梁城。", "豫州刺史韦睿遣长史王超等攻小岘，未拔。睿行围栅，魏出数百人陈于门外，睿欲击之，诸将皆曰：「向者轻来，未有战备，徐还授甲，乃可进耳。」睿曰：「不然。魏城中二千馀人，足以固守，今无故出人于外，必其骁勇者也，苟能挫之，其城自拔。」衆犹迟疑，睿指其节曰：「朝廷授此，非以为饰，韦睿法不可犯也！」遂进击之，士皆殊死战，魏兵败走，因急攻之，中宿而拔，遂至合肥。", "先是，右军司马胡景略等攻合肥，久未下，睿按山川，夜，帅衆堰肥水，顷之，堰成水通，舟舰继至。魏筑东、西小城夹合肥，睿先攻二城，魏将杨灵胤帅衆五万奄至。衆惧不敌，请奏益兵，睿笑曰：「贼至城下，方求益兵，将何所及！且吾求益兵，彼亦益兵，兵贵用奇，岂在衆也！」遂击灵胤，破之。睿使军主王怀静筑城于岸以守堰，魏攻拔之，城中千馀人皆没。魏人乘胜至堤下，兵势甚盛，诸将欲退还漅湖，或欲保三叉，睿怒曰：「宁有此邪！」命取伞扇麾幢，树之堤下，示无动志。魏人来凿堤，睿亲与之争，魏兵却，因筑垒于堤以自固。睿起鬬舰，高与合肥城等，四面临之，城中人皆哭。守将杜元伦登城督战，中弩死，辛巳，城溃，俘斩万馀级，获牛羊以万数。", "睿体素羸，未尝跨马，每战，常乘板舆督厉将士，勇气无敌；昼接宾旅，夜半起，算军书，张灯达曙。抚循其衆，常如不及，故投募之士争归之。所至顿舍，馆宇藩墙，皆应准绳。", "诸军进至东陵，有诏班师，去魏城旣近，诸将恐其追蹑，睿悉遣辎重居前，身乘小舆殿后，魏人服睿威名，望之不敢逼，全军而还。于是迁豫州治合肥。", "壬午，魏遣尚书元遥南拒梁兵。", "癸未，魏遣征西将军于劲节度秦、陇诸军。", "丁亥，庐江太守闻喜裴邃克魏羊石城，庚寅，又克霍丘城。", "六月庚子，青、冀二州刺史桓和克朐山城。", "乙巳，魏安西将军元丽击王法智，破之，斩首六千级。", "张惠绍与假徐州刺史宋黑水陆俱进，趣彭城，围高冢戍，魏武衞将军奚康生将兵救之，丁未，惠绍兵不利，黑战死。", "太子统生五岁，能遍诵《五经》；庚戌，始自禁中出居东宫。", "丁巳，魏以度支尚书邢峦都督东讨诸军事。", "魏骠骑大将军冯翊惠公源怀卒。怀性宽简，不喜烦碎，常曰：「为贵人当举纲维，何必事事详细！譬如为屋，但外望高显，楹栋平正，基壁完牢，足矣；斧斤不平，斫削不密，非屋之病也。」", "秋七月丙寅，桓和击魏兖州，拔固城。", "吕苟儿率衆十馀万屯孤山，围逼秦州，元丽进击，大破之。行秦州事李韶掩击孤山，获其父母妻子，庚辰，苟儿帅其徒诣丽降。", "兼太仆卿杨椿别讨陈瞻，瞻据险拒守。诸将或请伏兵山蹊，断其出入，待粮尽而攻之，或欲斩木焚山，然后进讨，椿曰：「皆非计也。自官军之至，所向辄克，贼所以深窜，正避死耳。今约勒诸军，勿更侵掠，贼必谓我见险不前；待其无备，然后奋击，可一举平也。」乃止屯不进。贼果出抄掠，椿复以马畜饵之，不加讨逐。久之，阴简精卒，衔枚夜袭之，斩瞻，传首。秦、泾二州皆平。", "戊子，徐州刺史王伯敖与魏中山王英战于阴陵，伯敖兵败，失亡五千馀人。", "己丑，魏发定、冀、瀛、相、幷、肆六州十万人以益南行之兵。上遣将军角念将兵一万屯蒙山，招纳兖州之民，降者甚衆。是时，将军萧及屯固城，桓和屯孤山。魏邢峦遣统军樊鲁攻和，别将元恒攻及，统军毕祖朽攻念。壬寅，鲁大破和于孤山，恒拔固城，祖朽击念，走之。", "己酉，魏诏平南将军安乐王诠督后发诸军赴淮南。诠，长乐之子也。", "将军监怀恭与魏邢峦战于睢口，怀恭败绩，峦进围宿预。怀恭复于清南筑城，峦与平南将军杨大眼合攻之，九月癸酉，拔之，斩怀恭，杀获万计。张惠绍弃宿预，萧昞弃淮阳，遁还。", "临川王宏以帝弟将兵，器械精新，军容甚盛，北人以为百数十年所未之有。军次洛口，前军克梁城，诸将欲乘胜深入，宏性懦怯，部分乖方。魏诏邢峦引兵渡淮，与中山王英合攻梁城，宏闻之，惧，召诸将议旋师，吕僧珍曰：「知难而退，不亦善乎！」宏曰：「我亦以为然。」柳惔曰：「自我大衆所临，何城不服，何谓难乎！」裴邃曰：「是行也，固敌是求，何难之避！」马仙琕曰：「王安得亡国之言！天子扫境内以属王，有前死一尺，无却生一寸！」昌义之怒，须发尽磔，曰：「吕僧珍可斩也！岂有百万之师出未逢敌，望风遽退，何面目得见圣主乎！」朱僧勇、胡辛生拔剑而退，曰：「欲退自退，下官当前向取死。」议者罢出，僧珍谢诸将曰：「殿下昨来风动，意不在军，深恐大致沮丧，故欲全师而返耳。」宏不敢遽违羣议，停军不前。魏人知其不武，遗以巾帼，且歌之曰：「不畏萧娘与吕姥，但畏合肥有韦虎。」虎，谓韦睿也。僧珍叹曰：「使始兴、吴平为帅而佐之，岂有为敌人所侮如是乎！」欲遣裴邃分军取寿阳，大衆停洛口，宏固执不听，令军中曰：「人马有前行者斩！」于是将士人怀愤怒。魏奚康生驰遣杨大眼谓中山王英曰：「梁人自克梁城已后，久不进军，其势可见，必畏我也。王若进据洛水，彼自奔败。」英曰：「萧临川虽呆，其下有良将韦、裴之属，未可轻也。宜且观形势，勿与交锋。」", "张惠绍号令严明，所至独克，军于下邳，下邳人多欲降者，惠绍谕之曰：「我若得城，诸卿皆是国人，若不能克，徒使诸卿失鄕里，非朝廷吊民之意也。今且安堵复业，勿妄自辛苦。」降人咸悦。", "己丑，夜，洛口暴风雨，军中惊，临川王宏与数骑逃去。将士求宏不得，皆散归，弃甲投戈，塡满水陆，捐弃病者及羸老，死者近五万人。宏乘小船济江，夜至白石垒，叩城门求入。临汝侯渊猷登城谓曰：「百万之师，一朝鸟散，国之存亡，未可知也。恐奸人乘间为变，城不可夜开。」宏无以对，乃缒食馈之。渊猷，渊藻之弟。时昌义之军梁城，闻洛口败，与张惠绍皆引兵退。", "魏主诏中山王英乘胜平荡东南，逐北至马头，攻拔之，城中粮储，魏悉迁之归北。议者咸曰：「魏运米北归，当不复南向。」上曰：「不然，此必欲进兵，为诈计耳。」乃命修锺离城，敕昌义之为战守之备。", "冬十月，英进围锺离，魏主诏邢峦引兵会之。峦上表，以为「南军虽野战非敌，而城守有馀，今尽锐攻锺离，得之则所利无几，不则亏损甚大。且介在淮外，借使束手归顺，犹恐无粮难守，况杀士卒以攻之乎！又，征南士卒从戎二时，疲弊死伤，不问可知。虽有乘胜之资，惧无可用之力。若臣愚见，谓宜修复旧戍，抚循诸州，以俟后举，江东之衅，不患其无。」诏曰：「济淮掎角，事如前敕，何容犹尔盘桓，方有此请！可速进军！」峦又表，以为「今中山进军锺离，实所未解。若为得失之计，不顾万全，直袭广陵，出其不备，或未可知。若正欲以八十日粮取锺离城者，臣未之前闻也。彼坚城自守，不与人战，城堑水深，非可塡塞，空坐至春，士卒自弊。若遣臣赴彼，从何致粮！夏来之兵，不赍冬服，脱遇冰雪，何方取济！臣宁荷怯懦不进之责，不受败损空行之罪。锺离天险，朝贵所具，若有内应，则所不知；如其无也，必无克状。若信臣言，愿赐臣停；若谓臣惮行求还，臣所领兵，乞尽付中山，任其处分，臣止以单骑随之东西。臣屡更为将，颇知可否，臣旣谓难，何容强遣！」乃召峦还，更命鎭东将军萧宝寅与英同围锺离。", "侍中卢昶素恶峦，与侍中、领右衞将军元晖共谮之，使御史中尉崔亮弹峦在汉中掠人为奴婢。峦以汉中所得美女赂晖，晖言于魏主曰：「峦新有大功，不当以赦前小事案之。」魏主以为然，遂不问。", "晖与卢昶皆有宠于魏主而贪纵，时人谓之「饿虎将军」、「饥鹰侍中」。晖寻迁吏部尚书，用官皆有定价，大郡二千匹，次郡下郡递减其半，馀官各有等差，选者谓之「市曹」。", "丁酉，梁兵围义阳者夜遁，魏郢州刺史娄悦追击，破之。", "柔然库者可汗卒，子伏图立，号佗汗可汗，改元始平。戊申，佗汗遣使者纥奚勿六跋如魏请和。魏主不报其使，谓勿六跋曰：「蠕蠕远祖社仑，乃魏之叛臣，往者包容，蹔听通使。今蠕蠕衰微，不及畴昔，大魏之德，方隆周、汉，正以江南未平，少宽北略，通和之事，未容相许。若修藩礼，款诚昭著者，当不尔孤也。」", "魏京兆王愉、广平王怀国臣多骄纵，公行属请，魏主诏中尉崔亮穷治之，坐死者三十馀人，其不死者悉除名为民。惟广平右常侍杨昱、文学崔楷以忠谏获免。昱，椿之子也。", "十一月乙丑，大赦。诏右衞将军曹景宗都督诸军二十万救锺离。上敕景宗顿道人洲，俟衆军齐集俱进。景宗固啓求先据邵阳洲尾，上不许。景宗欲专其功，违诏而进，值暴风猝起，颇有溺者，复还守先顿。上闻之曰：「景宗不进，盖天意也。若孤军独往，城不时立，必致狼狈，今破贼必矣。」", "初，汉归义侯势之末，羣獠始出，北自汉中，南至邛、笮，布满山谷。势旣亡，蜀民多东徙，山谷空地皆为獠所据。其近郡县与华民杂居者，颇输租赋，远在深山者，郡县不能制。梁、益二州岁伐獠以自润，公私利之。及邢峦为梁州，獠近者皆安堵乐业，远者不敢为寇。峦旣罢去，魏以羊祉为梁州刺史，傅竖眼为益州刺史。祉性酷虐，不得物情。獠王赵清荆引梁兵入州境为寇，祉遣兵击破之。竖眼施恩布信，大得獠和。", "十二月癸卯，都亭靖侯谢朏卒。［朏，敷尾翻。］", "魏人议乐，久不决。", "六年春正月，公孙崇请委衞军将军、尚书右仆射高肇监其事；魏主知肇不学，诏太常卿刘芳佐之。", "魏中山王英与平东将军杨大眼等衆数十万攻锺离。锺离城北阻淮水，魏人于邵阳洲两岸为桥，树栅数百步，跨淮通道。英据南岸攻城，大眼据北岸立城，以通粮运。城中衆才三千人，昌义之督帅将士，随方抗御。魏人以车载土塡堑，使其衆负土随之，严骑蹙其后，人有未及回者，因以土迮之，俄而堑满。冲车所撞，城土辄颓，义之用泥补之，冲车虽入而不能坏。魏人昼夜苦攻，分番相代，坠而复升，莫有退者。一日战数十合，前后杀伤万计，魏人死者与城平。", "二月，魏主召英使还，英表称：「臣志殄浦寇，而月初已来，霖雨不止，若三月晴霁，城必可克，愿少赐宽假！」魏主复诏曰：「彼土蒸湿，无宜久淹。势虽必取，乃将军之深计，兵久力殆，亦朝廷之所忧也。」英犹表称必克，魏主遣步兵校尉范绍诣英议攻取形势。绍见锺离城坚，劝英引还，英不从。", "上命豫州刺史韦睿将兵救锺离，受曹景宗节度。睿自合肥取直道，由阴陵大泽行，值涧谷，辄飞桥以济师。人畏魏兵盛，多劝睿缓行，睿曰：「锺离今凿穴而处，负户而汲，车驰卒奔，犹恐其后，而况缓乎！魏人已堕吾腹中，卿曹勿忧也。」旬日至邵阳，上豫敕曹景宗曰：「韦睿，卿之鄕望，宜善敬之！」景宗见睿，礼甚谨，上闻之曰：「二将和，师必济矣。」", "景宗与睿进顿邵阳洲，睿于景宗营前二十里夜掘长堑，树鹿角，截洲为城，去魏城百馀步。南梁太守冯道根，能走马步地，计马足以赋功，比晓而营立。魏中山王英大惊，以杖击地曰：「是何神也！」景宗等器甲精新，军容甚盛，魏人望之夺气。景宗虑城中危惧，募军士言文达等潜行水底，赍敕入城，城中始知有外援，勇气百倍。", "杨大眼勇冠军中，将万馀骑来战，所向皆靡。睿结车为陈，大眼聚骑围之，睿以强弩二千一时俱发，洞甲穿中，杀伤甚衆。矢贯大眼右臂，大眼退走。明旦，英自帅衆来战，睿乘素木舆，执白角如意以麾军，一日数合，英乃退。魏师复夜来攻城，飞矢雨集，睿子黯请下城以避箭，睿不许；军中惊，睿于城上厉声呵之，乃定。牧人过淮北伐刍藳者，皆为杨大眼所略；曹景宗募勇敢士千馀人，于大眼城南数里筑垒，大眼来攻，景宗击却之。垒成，使别将赵草守之，有抄掠者，皆为草所获，是后始得纵刍牧。", "上命景宗等豫装高舰，使与魏桥等，为火攻之计，令景宗与睿各攻一桥，睿攻其南，景宗攻其北。三月，淮水暴涨六七尺，睿使冯道根与庐江太守裴邃、秦郡太守李文钊等乘鬬舰竞发，击魏洲上军尽殪。别以小船载草，灌之以膏，从而焚其桥，风怒火盛，烟尘晦冥，敢死之士，拔栅斫桥，水又漂疾，倐忽之间，桥栅俱尽。道根等皆身自搏战，军人奋勇，呼声动天地，无不一当百，魏军大溃。英见桥绝，脱身弃城走，大眼亦烧营去。诸垒相次土崩，悉弃其器甲争投水，死者十馀万，斩首亦如之。睿遣报昌义之，义之悲喜，不暇答语，但叫曰：「更生，更生！」诸军逐北至濊水上，英单骑入梁城，缘淮百馀里，尸相枕藉，生擒五万人，收其资粮、器械山积，牛马驴骡不可胜计。", "义之德景宗及睿，请二人共会，设钱二十万，官赌之。景宗掷得雉；睿徐掷得卢，遽取一子反之，曰：「异事！」遂作塞。景宗与羣帅争先告捷，睿独居后，世尤以此贤之。诏增景宗、睿爵邑，义之等受赏各有差。", "夏四月己酉，以江州刺史王茂为尚书右仆射，安成王秀为江州刺史。秀将发，主者求坚船以为斋舫，秀曰：「吾岂爱财而不爱士乎！」乃以坚者给参佐，下者载斋物，旣而遭风，斋舫遂破。", "丁巳，以临川王宏为骠骑将军、开封仪同三司，建安王伟为扬州刺史，右光禄大夫沈约为尚书左仆射，左仆射王莹为中军将军。", "六月丙午，冯翊等七郡叛降魏。", "秋七月丁亥，以尚书右仆射王茂为中军将军。", "八月戊子，大赦。", "魏有司奏：「中山王英经算失图，齐王萧宝寅等守桥不固，皆处以极法。」己亥，诏英、宝寅免死，除名为民，杨大眼徙营州为兵。以中护军李崇为征南将军、扬州刺史。崇多事产业，征南长史狄道辛琛屡谏不从，遂相纠举。诏并不问。崇因置酒谓琛曰：「长史后必为刺史，但不知得上佐何如人耳。」琛曰：「若万一叨忝，得一方正长史，朝夕闻过，是所愿也。」崇有慙色。", "九月己亥，魏以司空高阳王雍为太尉，尚书令广阳王嘉为司空。", "甲子，魏开斜谷旧道。", "冬十月壬寅，以五兵尚书徐勉为吏部尚书。勉精力过人，虽文案塡积，坐客充满，应对如流，手不停笔。又该综百氏，皆为避讳。尝与门人夜集，客虞暠求詹事五官，勉正色曰：「今夕止可谈风月，不可及公事。」时人咸服其无私。", "闰月乙丑，以临川王宏为司徒、行太子太傅，尚书左仆射沈约为尚书令、行太子少傅，吏部尚书袁昂为右仆射。", "丁卯，魏皇后于氏殂。是时高贵嫔有宠而妬，高肇势倾中外，后暴疾而殂，人皆归咎高氏，宫禁事秘，莫能详也。", "甲申，以光禄大夫夏侯详为尚书左仆射。", "乙酉，魏葬顺皇后于永泰陵。", "十二月丙辰，丰城景公夏侯详卒。", "乙丑，魏淮阳鎭都军主常邕和以城来降。"]