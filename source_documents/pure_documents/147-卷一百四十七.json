["资治通鉴卷第一百四十七端明殿学士兼翰林侍读学士朝散大夫右谏议大夫充集贤殿修撰提举西京嵩山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集", "后学天台胡三省音注梁纪三", "高祖武皇帝三", "天监七年春正月，魏颍川太守王神念来奔。", "壬子，以衞尉吴平侯昺兼领军将军。", "诏吏部尚书徐勉定百官九品为十八班，以班多者为贵。二月乙丑，增置鎭、衞将军以下为十品，凡二十四班；不登十品，别有八班。又置施外国将军二十四班，凡一百九号。", "庚午，诏置州望、郡宗、鄕豪各一人，专掌搜荐。", "乙亥，以南兖州刺史吕僧珍为领军将军。领军掌内外兵要，宋孝建以来，制局用事，与领军分兵权，典事以上皆得呈奏，领军拱手而已。及吴平侯昺在职峻切，官曹肃然。制局监皆近幸，颇不堪命，以是不得久留中，丙子，出为雍州刺史。", "三月戊子，魏皇子昌卒，侍御师王显失于疗治，时人皆以为承高肇之意也。", "夏四月乙卯，皇太子纳妃，大赦。", "五月己亥，诏复置宗正、太仆、大匠、鸿胪，又增太府、太舟，仍先为十二卿。", "癸卯，以安成王秀为荆州刺史。先是，巴陵马营蛮缘江为寇，州郡不能讨，秀遣防閤文炽帅衆燔其林木，蛮失其险，州境无寇。", "秋七月甲午，魏立高贵嫔为皇后。尚书令高肇益贵重用事。肇多变更先朝旧制，减削封秩，抑黜勋人，由是怨声盈路。羣臣宗室皆卑下之，唯度支尚书元匡与肇抗衡，先自造棺置听事，欲舆棺诣阙论肇罪恶，自杀以切谏；肇闻而恶之。会匡与太常刘芳议权量事，肇主芳议，匡遂与肇喧竞，表肇指鹿为马。御史中尉王显奏弹匡诬毁宰相，有司处匡死刑；诏恕死，降为光禄大夫。", "八月癸丑，竟陵壮公曹景宗卒。", "初，魏主为京兆王愉纳于后之妹为妃，愉不爱，爱妾李氏，生子宝月。于后召李氏入宫，棰之。愉骄奢贪纵，所为多不法。帝召愉入禁中推按，杖愉五十，出为冀州刺史。愉自以年长，而势位不及二弟，潜怀愧恨。又，身与妾屡被顿辱，高肇数谮愉兄弟，愉不胜忿；癸亥，杀长史羊灵引、司马李遵，诈称得清河王怿密疏，云「高肇弑逆」。遂为坛于信都之南，卽皇帝位，大赦，改元建平，立李氏为皇后。法曹参军崔伯骥不从，愉杀之。在北州鎭皆疑魏朝有变，定州刺史安乐王诠具以状告之，州鎭乃安。乙丑，魏以尚书李平为都督北讨诸军、行冀州事以讨愉。平，崇之从父弟也。", "丁卯，魏大赦，改元永平。", "魏京兆王愉遣使说平原太守清河房亮，亮斩其使；愉遣其将张灵和击之，为亮所败。李平军至经县，诸军大集，夜，有蛮兵数千斫平营，矢及平帐，平坚卧不动，俄而自定。九月辛巳朔，愉逆战于城南草桥，平奋击，大破之，愉脱身走入城，平进围之。壬辰，安乐王诠破愉兵于城北。", "癸巳，立皇子绩为南康王。", "魏高后之立也，彭城武宣王勰固谏，魏主不听。高肇由是怨之，数谮勰于魏主，魏主不之信。勰荐其舅潘僧固为长乐太守，京兆王愉之反，胁僧固与之同，肇因诬勰北与愉通，南招蛮贼。彭城郎中令魏偃、前防閤高祖珍希肇提擢，构成其事。肇令侍中元晖以闻，晖不从，又令左衞元珍言之。帝以问晖，晖明勰不然；又以问肇，肇引魏偃、高祖珍为证，帝乃信之。戊戌，召勰及高阳王雍、广阳王嘉、清河王怿、广平王怀、高肇俱入宴。勰妃李氏方产，固辞不赴。中使相继召之，不得已，与妃诀而登车，入东掖门，度小桥，牛不肯进，击之良久，更有使者责勰来迟，乃去牛，人挽而进。宴于禁中，至夜，皆醉，各就别所消息。俄而元珍引武士赍毒酒而至，勰曰：「吾无罪，愿一见至尊，死无恨！」元珍曰：「至尊何可复见！」勰曰：「至尊圣明，不应无事杀我，乞与告者一对曲直！」武士以刀钚筑之，勰大言曰：「冤哉，皇天！忠而见杀。」武士又筑之，勰乃饮毒酒，武士就杀之，向晨，以褥裹尸载归其第，云王因醉而薨。李妃号哭大言曰：「高肇枉理杀人，天道有灵，汝安得良死！」魏主举哀于东堂，赠官、葬礼皆优厚加等。在朝贵贱，莫不丧气，行路士女皆流涕曰：「高令公枉杀贤王。」由是中外恶之益甚。", "京兆王愉不能守信都，癸卯，烧门，携李氏及其四子从百馀骑突走。李平入信都，斩愉所置冀州牧韦超等，遣统军叔孙头追执愉，置信都，以闻。羣臣请诛愉，魏主不许，命锁送洛阳，申以家人之训。行至野王，高肇密使人杀之。诸子至洛，魏主皆赦之。", "魏主将屠李氏，中书令崔光谏曰：「李氏方姙，刑至刳胎，乃桀、纣所为，酷而非法。请俟产毕，然后行刑。」从之。", "李平捕愉馀党千馀人，将尽杀之，录事参军高颢曰：「此皆胁从，前旣许之原免矣，宜为表陈。」平从之，皆得免死。颢，佑之孙也。", "济州刺史高植帅州军击愉，有功当封，植不受，曰：「家荷重恩，为国致效，乃其常节，何敢求赏！」植，肇之子也。", "加李平散骑常侍。高肇及中尉王显素恶平，显弹平在冀州隐截官口，肇奏除平名。", "初，显祖之世，柔然万馀口降魏，置之高平、薄骨律二鎭，及太和之末，叛走略尽，唯千馀户在。太中大夫王通请徙置淮北以绝其叛，诏太仆卿杨椿持节往徙之，椿上言：「先朝处之边徼，所以招附殊俗，且别异华、戎也。今新附之户甚衆，若旧者见徙，新者必不自安，是驱之使叛也。且此属衣毛食肉，乐冬便寒，南土湿热，往必歼尽。进失归附之心，退无藩衞之益，置之中夏，或生后患，非良策也。」不从，遂徙于济州，缘河处之。及京兆王愉之乱，皆浮河赴愉，所在抄掠，如椿之言。", "庚子，魏郢州司马彭珍等叛魏，潜引梁兵趋义阳，三关戍主侯登等以城来降。郢州刺史娄悦婴城自守，魏以中山王英都督南征诸军事，将步骑三万出汝南以救之。", "冬十月，魏悬瓠军主白早生杀豫州刺史司马悦，自号平北将军，求救于司州马仙琕。时荆州刺史安成王秀为都督，仙琕签求应赴。参佐咸谓宜待台报，秀曰：「彼待我以自存，援之宜速，待敕虽旧，非应急也。」卽遣兵赴之。上亦诏仙琕救早生。仙琕进顿楚王城，遣副将齐苟儿以兵二千助守悬瓠。诏以早生为司州刺史。", "丙寅，以吴兴太守张稷为尚书左仆射。", "魏以尚书邢峦行豫州事，将兵击白早生。魏主问之曰：「卿言，早生走也，守也？何时可平？」对曰：「早生非有深谋大智，正以司马悦暴虐，乘衆怒而作乱，民迫于凶威，不得已而从之。纵使梁兵入城，水路不通，粮运不继，亦成禽耳。早生得梁之援，溺于利欲，必守而不走。若临以王师，士民必翻然归顺，不出今年，当传首京师。」魏主悦，命峦先发，使中山王英继之。", "峦帅骑八百，倍道兼行，五日至鲍口。丙子，早生遣其大将胡孝智将兵七千，离城二百里逆战，峦奋击，大破之，乘胜长驱至悬瓠。早生出城逆战，又破之，因渡汝水，围其城。诏加峦都督南讨诸军事。", "丁丑，魏鎭东参军成景隽杀宿豫戍主严仲贤，以城来降。时魏郢、豫二州，自悬瓠以南至于安陆诸城皆没，唯义阳一城为魏坚守。蛮帅田益宗帅羣蛮以附魏，魏以为东豫州刺史，上以车骑大将军、开府仪同三司、五千户郡公招之，益宗不从。", "十一月庚寅，魏遣安东将军杨椿将兵四万攻宿豫。", "魏主闻邢峦屡捷，命中山王英趣义阳，英以衆少，累表请兵，弗许。英至悬瓠，辄与峦共攻之。十二月己未，齐苟儿等开门出降，斩白早生及其党数十人。英乃引兵前趋义阳。宁朔将军张道凝先屯楚王城，癸亥，弃城走，英追击，斩之。", "魏义阳太守狄道辛祥与娄悦共守义阳，将军胡武城、陶平虏攻之，祥夜出袭其营，擒平虏，斩武坡，由是州境获全。论功当赏，娄悦耻功出其下，间之于执政，赏遂不行。", "壬申，魏东荆州表「桓晖之弟叔兴前后招抚太阳蛮，归附者万馀户，请置郡十六，县五十，」诏前鎭东府长史郦道元案行置之。道元，范之子也。", "是岁，柔然佗汗可汗复遣纥奚勿六跋敌貂裘于魏，魏主弗受，报之如前。", "初，高车侯倍穷奇为嚈哒所杀，执其子弥俄突而去，其衆分散，或奔魏，或奔柔然。魏主遣羽林监河南孟威抚纳降户，置于高平鎭。高车王阿伏至罗残暴，国人杀之，立其宗人跋利延。嚈哒奉弥俄突以伐高车，国人杀跋利延，迎弥俄突而立之。弥俄突与佗汗可汗战于蒲类海，不胜，西走三百馀里。佗汗军于伊吾北山。会高昌王麴嘉求内徙于魏，时孟威为龙骧将军，魏主遣威发凉州兵三千人迎之，至伊吾，佗汗见威军，怖而遁去。弥俄突闻其离骇，追击，大破之，杀佗汗于蒲类海北，割其发送于威，且遣使入贡于魏。魏主使东城子于亮报之，赐遗甚厚。高昌王嘉失期不至，威引兵还。", "佗汗可汗子丑奴立，号豆罗伏跋豆伐可汗，改元建昌。", "宋、齐旧仪，祀天皆服衮冕，兼著作郎高阳许懋请造大裘，从之。", "上将有事太庙，诏以「斋日不乐，自今舆驾始出，鼓吹从而不作，还宫，如常仪。」", "八年，", "春正月辛巳，上祀南郊，大赦。时有请封会稽、禅国山者，上命诸儒草封禅仪，欲行之。许懋建议，以为「舜柴岱宗，是为巡狩。而郑引《孝经钩命决》云：『封于太山，考绩柴燎；禅乎梁甫，刻石纪号，』此纬书之曲说，非正经之通义也。舜五载一巡狩，春夏秋冬周徧四岳，若为封禅，何其数也！又如管夷吾所说七十二君，燧人之前，世质民淳，安得泥金检玉！结绳而治，安得镌文告成！夷吾又云：『唯受命之君然后得封禅，』周成王非受命之君，云何封太山禅社首！神农卽炎帝也，而夷吾分为二人，妄亦甚矣。若圣主，不须封禅；若凡主，不应封禅。盖齐桓公欲行此事，夷吾知其不可，故举怪物以屈之。秦始皇尝封太山，孙晧尝遣兼司空董朝至阳羡封禅国山，皆非盛德之事，不足为法。然则封禅之礼，皆道听所说，失其本文，由主好名于上，而臣阿旨于下也。古者祀天祭地，礼有常数，诚敬之道，尽此而备，至于封禅，非所敢闻。」上嘉纳之，因推演懋议，称制旨以答请者，由是遂止。", "魏中山王英至义阳，将取三关，先策之曰：「三关相须如左右手，若克一关，两关不待攻而破；攻难不如攻易，宜先攻东关。」又恐其幷力于东，乃使长史李华帅五统向西关，以分其兵势，自督诸军向东关。", "先是，马仙琕使云骑将军马广屯马薄，军主胡文超屯松岘。丙申，英至长薄，戊戌，长薄溃，马广遁入武阳，英进围之。上遣冠军将军彭瓮生、骠骑将军徐元季将兵援武阳，英故纵之使入城，曰：「吾观此城形势易取。」瓮生等旣入，英促兵攻之，六日而拔，虏三将及士卒七千馀人。进攻广岘，太子左衞率李元履弃城走；又攻西关，马仙琕亦弃城走。", "上使南郡太守韦睿将兵救仙琕，睿至安陆，增筑城二丈馀，更开大堑，起高楼。衆颇讥其示怯，睿曰：「不然，为将当有怯时，不可专勇。」中山王英急追马仙琕，将复邵阳之耻，闻睿至，乃退。上亦有诏罢兵。", "初，魏主遣中书舍人鮦阳董绍慰劳叛城，白早生袭而囚之，送于建康。魏主旣克悬瓠，命于齐苟儿等四将之中分遣二人，敕扬州为移，以易绍及司马悦首。移书未至，领军将军吕僧珍与绍言，爱其文义，言于上，上遣主书霍灵超谓绍曰：「今听卿还，令卿通两家之好，彼此息民，岂不善也！」因召见，赐衣物，令舍人周舍慰劳之，且曰：「战争多年，民物涂炭，吾是以不耻先言与魏朝通好，比亦有书全无报者，卿宜备申此意。今遣传诏霍灵秀送卿至国，迟有嘉问。」又谓绍曰：「卿知所以得不死不？今者获卿，乃天意也。夫立君以为民也，凡在民上，岂可以不思此乎！若欲通好，今以宿豫还彼，彼当以汉中见归。」绍还魏言之，魏主不从。", "三月，魏荆州刺史元志将兵七万寇潺沟，驱迫羣蛮，羣蛮悉渡汉水来降，雍州刺史吴平侯昺纳之。纲纪皆以蛮累为边患，不如因此除之，昺曰：「穷来归，我诛之不祥。且魏人来侵，吾得蛮以为屛蔽，不亦善乎！」乃开樊城受其降，命司马朱思远等击志于潺沟，大破之，斩首万馀级。志，齐之孙也。", "夏四月戊申，以临川王宏为司空，加车骑将军王茂开府仪同三司。", "丁卯，魏楚王城主李国兴以城降。", "秋七月癸巳，巴陵王萧宝义卒。", "九月辛巳，魏封故北海王详子颢为北海王。", "魏公孙崇造乐尺，以十二黍为寸；刘芳非之，更以十黍为寸。尚书令高肇等奏：「崇所造八音之器及度量皆与经传不同，诘其所以然，云『必依经文，声则不协。』请更令芳依《周礼》造乐器，俟成集议并呈，从其善者。」诏从之。", "冬十月癸丑，魏以司空广阳王嘉为司徒。", "十一月己丑，魏主于式乾殿为诸僧及朝臣讲《维摩诘经》。时魏主专尚释氏，不事经籍，中书侍郎河东裴延隽上疏，以为「汉光武、魏武帝，虽在戎马之间，未尝废书，先帝迁都行师，手不释卷，良以学问多益，不可暂辍故也。陛下升法座，亲讲大觉，凡在瞻听，尘蔽俱开。然《五经》治世之模楷，应务之所先，伏愿经书互览，孔、释兼存，则内外俱周，眞俗斯畅矣。」", "时佛敎盛于洛阳，沙门之外，自西域来者三千馀人，魏主别为之立永明寺千馀间以处之。处士南阳冯亮有巧思，魏主使与河南尹甄琛、沙门统僧暹择嵩山形胜之地立闲居寺，极岩壑土木之美。由是远近承风，无不事佛，比及延昌，州郡共有一万三千馀寺。", "是岁，魏宗正卿元树来奔，赐爵邺王。树，翼之弟也。时翼为青、冀二州刺史，鎭郁洲久之，翼谋举州降魏，事泄而死。", "九年，", "春正月乙亥，以尚书令沈约为左光禄大夫，右光禄大夫王莹为尚书令。约文学高一时，而贪冒荣利，用事十馀年，政之得失，唯唯而已。自以久居端揆，有志台司，论者亦以为宜，而上终不用；及求外出，又不许。徐勉为之请三司之仪，上不许。", "庚寅，新作缘淮塘，北岸起石头迄东冶，南岸起后渚篱门迄三桥。", "三月丙戌，魏皇子诩生。诩母胡充华，临泾人，父国珍袭武始伯。充华初选入掖庭，同列以故事祝之：「愿生诸王、公主，勿生太子。」充竹华曰：「妾之志异于诸人，柰何畏一身之死而使国家无嗣乎！」及有娠，同列劝去之，充华不可，私自誓曰：「若幸而生男，次第当长，男生身死，所不憾也。」旣而生诩。", "先是，魏主频丧皇子，年渐长，深加愼护，择良家宜子者以为乳保，养于别宫，皇后、充华皆不得近。", "己丑，上幸国子学，亲临讲肄。乙未，诏皇太子以下及王侯之子年可从师者皆入学。", "旧制：尚书五都令史皆用寒流。夏四月丁巳，诏曰：「尚书五都，职参政要，非但总领衆局，亦乃方轨二丞；可革用士流，秉此羣目。」于是以都令史视奉朝请，用太学博士刘纳兼殿中都，司空法曹参军刘显兼吏部都，太学博士孔虔孙兼金部都，司空法曹参军萧轨兼左右户都，宣毅墨曹参军王顒兼中兵都，并以才地兼美，首膺其选。", "六月，宣城郡吏吴承伯挟妖术聚衆，癸丑，攻郡杀太守朱僧勇，转屠旁县。闰月己丑，承伯逾山，奄至吴兴。东土人素不习兵，吏民恇扰奔散，或劝太守蔡撙避之，撙不可，募勇敢闭门拒守。承伯尽锐攻之，撙帅衆出战，大破之，临陈，斩承伯。撙，兴宗之子也。承伯馀党入新安，攻陷黟、歙诸县，太守谢览遣兵拒之，不胜，逃奔会稽，台军讨贼，平之。览，瀹之子也。", "冬十月，魏中山献武王英卒。", "上卽位之三年，诏定新历，员外散骑侍郎祖𣈶奏其父冲之考古法为正，历不可改。至八年，诏太史课新旧二历，新历密，旧历疏，是岁，始行冲之《大明历》。", "魏刘芳奏「所造乐器及敎文·武二舞、登歌、鼓吹曲等已成，乞如前敕集公卿羣儒议定，与旧乐参呈。若臣等所造形制合古，击拊会节，请于来年元会用之。」诏：「舞可用新，馀且仍旧。」", "十年，", "春正月辛丑，上祀南郊，大赦。", "尚书左仆射张稷，自谓功大赏薄，尝侍宴乐寿殿，酒酣，怨望形于辞色。上曰：「卿兄杀郡守，弟杀其君，有何名称！」稷曰：「臣乃无名称，至于陛下，不得言无勋。东昏暴虐，义师亦来伐之，岂在臣而已！」上捋其须曰：「张公可畏人！」稷旣惧且恨，乃求出外，癸卯，以稷为青、冀二州刺史。", "王珍国亦怨望，罢梁、秦二州刺史还，酒后于坐啓云：「臣近入梁山便哭。」上大惊曰：「卿若哭东昏，则已晚；若哭我，我复未死！」珍国起拜谢，竟不答，坐卽散，因此疏退，久之，除都官尚书。", "丁巳，魏汾州山胡刘龙驹聚衆反，侵扰夏州，诏谏议大夫薛和发东奏、汾、华、夏四州之衆以讨之。", "辛酉，上祀明堂。", "三月，琅邪民王万寿杀东莞、琅邪二郡太守刘晣，据朐山，召魏军。", "壬戌，魏广阳懿烈王嘉卒。", "魏徐州刺史卢昶遣郯城戍副张天惠、琅邪戍主傅文骥相继赴朐山，青、冀二州刺史张稷遣兵拒之，不胜。夏四月，文骥等据朐山，诏振远将军马仙琕击之。魏又遣假安南将军萧宝寅、假平东将军天水赵遐将兵据朐山，受卢昶节度。", "甲戌，魏薛和破刘龙驹，悉平其党，表置东夏州。", "五月丙辰，魏禁天文学。", "以国子祭酒张充为尚书左仆射。充，绪之子也。", "马仙琕围朐山，张稷权顿六里以督馈运，上数发兵助之。秋，魏卢昶上表请益兵六千，米十万石，魏主以兵四千给之。冬十一月己亥，魏主诏扬州刺史李崇等治兵寿阳，以分朐山之势。卢昶本儒生，不习军旅。朐山城中粮樵俱竭，傅文骥以城降；十二月庚辰，昶引兵先遁，诸军相继皆溃，会大雪，军士冻死及堕手足者三分之二，仙琕追击，大破之。二百里间，僵尸相属，魏兵免者什一二，收其粮畜器械，不可胜数。昶单骑而走，弃其节传、仪衞俱尽；至郯城，借赵遐节以为军威。魏主命黄门侍郎甄琛驰馹锁昶，穷其败状，及赵遐皆免官。唯萧宝寅全军而归。", "卢昶之在朐山也，御史中尉游肇言于魏主曰：「朐山蕞尔，僻在海滨，卑湿难居，于我非急，于贼为利。为利，故必致死以争之；非急，故不得已而战；以不得已之衆击必死之师，恐稽延岁月，所费甚大。假令得朐山，徒致交争，终难全守，所谓无用之田也。闻贼屡以宿豫求易朐山，若必如此，持此无用之地，复彼旧有之疆，兵役时解，其利为大。」魏主将从之，会昶败，迁肇侍中。肇，明根之子也。", "马仙琕为将，能与士卒同劳逸，所衣不过布帛，所居无帏幕衾屛，饮食与厮养最下者同。其在边境，常单身潜入敌境，伺知壁垒村落险要处，所攻战多捷，士卒亦乐为之用。", "魏以甄琛为河南尹，琛表曰：「国家居代，患多盗窃，世祖发愤，广置主司、里宰，皆以下代令长及五等散男有经略者乃得为之。又多置吏士为其羽翼，崇而重之，始得禁止。今迁都已来，天下转广，四远赴会，事过代都，五方杂沓，寇盗公行，里正职轻任碎，多是下材，人怀苟且，不能督察。请取武官八品将军已下干用贞济者，以本官俸恤领里尉之任，高者领六部尉，中者领经途尉，下者领里正。不尔，请少高里尉之品，选下品中应迁者进而为之，督责有所，辇毂可清。」诏曰：「里正可进至勋品，经途从九品，六部尉正九品，诸职中简取，不必武人。」琛又奏以羽林为游军，于诸坊巷司察盗贼，于是洛城清静，后常踵焉。", "是岁，梁之境内有州二十三，郡三百五十，县千二十二。是后州名浸多，废置离合，不可胜记。魏朝亦然。", "上敦睦九族，优借朝士，有犯罪者，皆屈法申之。百姓有罪，则案之如法，其缘坐则老幼不免，一人逃亡，举家质作，民旣穷窘，奸宄益深。尝因郊祀，有秣陵老人遮车驾言曰：「陛下为法，急于庶民，缓于权贵，非长久之道。诚能反是，天下幸甚。」上于是思有以宽之。", "十一年，", "春正月壬辰，诏：「自今逋讁之家及罪应质作，若年有老小，可停将送。」", "以临川王宏为太尉，骠骑将军王茂为司空、尚书令。", "丙辰，魏以车骑大将军、尚书令高肇为司徒，清河王怿为司空，广平王怀进号骠骑大将军，加仪同三司。肇虽登三司，犹自以去要任，怏怏形于言色，见者嗤之。尚书右丞高绰、国子博士封轨，素以方直自业，及肇为司徒，绰送迎往来，轨竟不诣肇。绰顾不见轨，乃遽归，叹曰：「吾平生自谓不失规矩，今日举措，不如封生远矣。」绰，允之孙；轨，懿之族孙也。", "清河王怿有才学闻望，惩彭城之祸，因侍宴，谓肇曰：「天子兄弟讵有几人，而翦之几尽！昔王莽头秃，藉渭阳之资，遂篡汉室。今君身曲，亦恐终成乱阶。」会大旱，肇擅录囚徒，欲以收衆心。怿言于魏主曰：「昔季氏旅于泰山，孔子疾之。诚以君臣之分，宜防微杜渐，不可渎也。减膳录囚，乃陛下之事；今司徒行之，岂人臣之义乎！明君失之于上，奸臣窃之于下，祸乱之基，于此在矣。」帝笑而不应。", "夏四月，魏诏尚书与羣司鞫理狱讼，令饥民就谷燕、恒二州及六鎭。", "乙酉，魏大赦，改元延昌。", "冬十月乙亥，魏立皇子诩为太子，始不杀其母。以尚书右仆射郭祚领太子少师。祚尝从魏主幸东宫，怀黄㼐以奉太子；时应诏左右赵桃弓深为帝所信任，祚私事之，时人谓之「桃弓仆射」、「黄㼐少师。」", "十一月乙未，以吴郡太守袁昂兼尚书右仆射。", "初，齐太子步兵校尉平昌伏曼容表求制一代礼乐，世祖诏选学士十人修五礼，丹杨尹王俭总之。俭卒，以事付国子祭酒何胤。胤还东山，齐明帝敕尚书令徐孝嗣掌之。孝嗣诛，率多散逸，诏骠骑将军何佟之掌之。经齐末兵火，仅有在者。帝卽位，佟之啓审省置之宜，敕使外详。时尚书以为庶务权舆，宜俟隆平，欲且省礼局，倂还尚书仪曹，诏曰：「礼坏乐缺，实宜以时修定。但顷之修撰不得其人，所以历年不就，有名无实。此旣经国所先，可卽撰次。」于是尚书仆射沈约等奏：「请五礼各置旧学士一人，令自举学古一人相助抄撰，其中疑者，依石渠、白虎故事，请制旨断决。」乃以右军记室明山宾等分掌五礼，佟之总其事。佟之卒，以鎭北谘议参军伏𣈶代之。𣈶，曼容之子也。至是，五礼成，列上之，合八千一十九条，诏有司遵行。", "己酉，临川王宏以公事左迁骠骑大将军。", "是岁，魏以桓叔兴为南荆州刺史，治安昌，隶东荆州。", "十二年，", "春正月辛卯，上祀南郊，大赦。", "二月辛酉，以兼尚书右仆射袁昂为右仆射。", "己卯，魏高阳王雍进位太保。", "郁洲迫近魏境，其民多私与魏人交市，朐山之乱，或阴与魏通，朐山平，心不自安。青、冀二州刺史张稷不得志，政令宽弛，僚吏颇多侵渔。庚辰，郁洲民徐道角等夜袭州城，杀稷，送其首降魏，魏遣前南兖州刺史樊鲁将兵赴之。于是魏饥，民饿死者数万，侍中游肇谏，以为「朐山滨海，卑湿难居，郁洲又在海中，得之尤为无用。其地于贼要近，去此闲远，以闲远之兵攻要近之衆，不可敌也。方今年饥民困，唯宜安静，而复劳以军旅，费以馈运，臣见其损，未见其益。」魏主不从，复遣平西将军奚康生将兵逆之。未发，北兖州刺史康绚遣司马霍奉伯讨平之。", "辛巳，新作太极殿。", "上尝与侍中、太子少傅建昌侯沈约各疏栗事，约少上三事，出，谓人曰：「此公护前，不则羞死！」上闻之怒，欲治其罪，徐勉固谏而止。上有憾于张稷，从容与约语及之，约曰：「左仆射出作边州，已往之事，何足复论！」上以约与稷昏家相为，怒曰：「卿言如此，是忠臣邪！」乃辇归内殿。约惧，不觉上起，犹坐如初；及还，未至牀而凭空，顿于户下，因病。梦齐和帝以剑断其舌，乃呼道士奏赤章于天，称「禅代之事，不由己出。」上遣主书黄穆之视疾，夕还，增损不卽啓闻，惧罪，乃白赤章事。上大怒，中使谴责者数四。约益惧，闰月乙丑，卒。有司諡曰「文」，上曰：「情怀不尽曰隐，」改諡隐侯。", "夏五月，寿阳久雨，大水入城，庐舍皆没。魏扬州刺史李崇勒兵泊于城上，水增未已，乃乘船附于女墙，城不没者二板。将佐劝崇弃寿阳保北山，崇曰：「吾忝守藩岳，德薄致灾，淮南万里，系于吾身，一旦动足，百姓瓦解，扬州之地，恐非国物，吾岂爱一身，取愧王尊！但怜此士民无辜同死，可结筏随高，人规自脱，吾必与此城俱没，幸诸君勿言！」", "扬州治中裴绚帅城南民数千家泛舟南走，避水高原，谓崇还北，因自称豫州刺史，与别驾郑祖起等送任子来请降。马仙琕遣兵赴之。", "崇闻绚叛，未测虚实，遣国侍郎韩方兴单舸召之。绚闻崇在，怅然惊恨，报曰：「比因大水顚狈，为衆所推。今大计已尔，势不可追，恐民非公民，吏非公吏，愿公早行，无犯将士。」崇遣从弟宁朔将军神等将水军讨之，绚战败，神追拔其营。绚走，为村民所执，还，至尉升湖，曰：「吾何面见李公乎！」乃投水死。绚，叔业之兄孙也。郑祖起等皆伏诛。崇上表以水灾求解州任，魏主不许。", "崇沈深宽厚，有方略，得士衆心，在寿春十年，常养壮士数千人，寇来无不摧破，邻敌谓之「卧虎」。上屡设反间以疑之，又授崇车骑大将军、开府仪同三司、万户郡公，诸子皆为县侯；而魏主素知其忠笃，委信不疑。", "六月癸巳，新作太庙。", "秋八月戊午，以临川王宏为司空。", "魏恒、肆二州地震、山鸣，逾年不已，民覆压死伤甚衆。", "魏主幸东宫，以中书监崔光为太子少傅，命太子拜之；光辞不敢当，帝不许。太子南面再拜，詹事王显啓请从太子拜，于是宫臣皆拜；光北面立，不敢答，唯西面拜谢而出。", "十三年，", "春二月丁亥，上耕藉田，大赦。宋、齐藉田皆用正月，至是始用二月，及致斋祀先农。", "魏东豫州刺史田益宗衰老，与诸子孙聚敛无厌，部内苦之，咸言欲叛。魏主遣中书舍人刘桃符慰劳益宗，桃符还，啓益宗侵扰之状。魏主赐诏曰：「桃符闻卿息鲁生在淮南贪暴，为尔不已，损卿诚效。可令鲁生赴阙，当加任使。」鲁生久未至，诏徙益宗为鎭东将军、济州刺史；又虑其不受代，遣后将军李世哲与桃符帅衆袭之，奄入广陵。鲁生与其弟鲁贤、超秀皆奔关南，招引梁兵，攻取光城已南诸戍。上以鲁生为北司州刺史，鲁贤为北豫州刺史，超秀为定州刺史。三月，魏李世哲击鲁生等，破之，复置郡戍。以益宗还洛阳，授征南将军、金紫光禄大夫。益宗上表称为桃符所谗，及言「鲁生等为桃符逼逐使叛，乞摄桃符与臣对辩虚实。」诏不许，曰：「旣经大宥，不容方更为狱。」", "秋七月乙亥，立皇子纶为邵陵王，绎为湘东王，纪为武陵王。", "冬十月庚辰，魏主遣骁骑将军马义舒慰谕柔然。", "魏王足之入寇也，上命宁州刺史涪人李略御之，许事平用为益州。足退，上不用，略怨望，有异谋，上杀之。其兄子苗奔魏，步兵校尉泰山淳于诞尝为益州主簿，自汉中入魏，二人共说魏主以取蜀之策，魏主信之。辛亥，以司徒高肇为大将军、平蜀大都督，将步骑十五万寇益州；命益州刺史傅竖眼出巴北，梁州刺史羊祉出庾城，安西将军奚康生出绵竹，抚军将军甄琛出剑阁；乙卯，以中护军元遥为征南将军，都督鎭遏梁、楚。游肇谏，以为「今频年水旱，百姓不宜劳役。往昔开拓，皆因城主归款，故有征无战。今之陈计者眞僞难分，或有怨于彼，不可全信。蜀地险隘，鎭戍无隙，岂得虚承浮说而动大军！举不愼始，悔将何及！」不及，以淳于诞为骁骑将军，假李苗龙骧将军，皆领鄕导统军。", "魏降人王足陈计，求堰淮水以灌寿阳。上以为然，使水工陈承伯、材官将军祖𣈶视地形，咸谓「淮内沙土漂轻不坚实，功不可就。」上弗听，发徐、扬民率二十户取五丁以筑之，假太子右衞率康绚都督淮上诸军事，幷护堰作于锺离。役人及战士合二十万，南起浮山，北抵巉石，依岸筑土，合脊于中流。", "魏以前定州刺史杨津为华州刺史，津，椿之弟也。先是，官受调绢，尺度特长，任事因缘，共相进退，百姓苦之。津令悉依公尺，其输物尤善者，赐以杯酒；所输少劣，亦为受之，但无酒以示耻。于是人竞相劝，官调更胜旧日。", "魏太子尚幼，每出入东宫，左右乳母而已，宫臣皆不知之。詹事杨昱上言：「乞自今召太子必降手敕，令臣等翼从。」魏主从之，命宫臣在直者从至万岁门。", "魏御史中尉王显谓治书侍御史阳固曰：「吾作太府卿，府库充实，卿以为何如？」固曰：「公收百官之禄四分之一，州郡赃赎，悉输京师，以此充府，未足为多。且『有聚敛之臣，宁有盗臣，』可不戒哉！」显不悦，因事奏免固官。"]