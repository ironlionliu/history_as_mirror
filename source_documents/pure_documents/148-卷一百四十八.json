["资治通鉴卷第一百四十八端明殿学士兼翰林侍读学士朝散大夫右谏议大夫充集贤殿修撰提举西京嵩山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集", "后学天台胡三省音注梁纪四", "高祖武皇帝四", "天监十四年春正月乙巳朔，上冠太子于太极殿，大赦。", "辛亥，上祀南郊。", "甲寅，魏主有疾；丁巳，殂于式乾殿。侍中·中书监·太子少傅崔光、侍中·领军将军于忠、詹事王显、中庶子代人侯刚迎太子诩于东宫，至显阳殿。王显欲须明行卽位礼，崔光曰：「天位不可暂旷，何待至明！」显曰：「须奏中宫。」光曰：「帝崩，太子立，国之常典，何须中宫令也！」于是，光等请太子止哭，立于东序；丁忠与黄门郎元昭扶太子西面哭十馀声止。光摄太尉，奉策进玺绶，太子跪受，服衮冕之服，御太极殿，卽皇帝位。光等与夜直羣官立庭中，北面稽首称万岁。昭，遵之曾孙也。}", "高后欲杀胡贵嫔，中给事谯郡刘腾以告崔光，光使置贵嫔于别所，严加守衞，由是贵嫔深德四人。戊午，魏大赦。己未，悉召西伐、东防兵。", "骠骑大将军广平王怀扶疾入临，径至太极西庑，哀恸，呼侍中、领军、黄门、二衞，云「身欲上殿哭大行，又须入见主上。」衆皆愕然相视，无敢对者。崔光攘衰振杖，引汉光武崩赵熹扶诸王下殿故事，声色甚厉，闻者莫不称善。怀声泪俱止，曰：「侍中以古义裁我，我敢不服！」遂还，仍频遣左右致谢。", "先是高肇擅权，尤忌宗室有时望者，太子太傅任城王澄数为肇所谮，惧不自全，乃终日酣饮，所为如狂，朝廷机要无所关豫。及世宗殂，肇拥兵于外，朝野不安。于忠与门下议，以肃宗幼，未能亲政，宜使太保高阳王雍入居西柏堂省决庶政，以任城王澄为尚书令，总摄百揆，奏皇后请卽敕授。王显素有宠于世宗，恃势使威，为衆所疾，恐不为澄等所容，与中常侍孙伏连等密谋寝门下之奏，矫皇后令，以高肇录尚书事，以显与勃海公高猛同为侍中。于忠等闻之，托以侍疗无效，执显于禁中，下诏削爵任。显临执呼冤，直閤以刀钚撞其掖下，送右衞府，一宿而死。庚申，下诏如门下所奏，百官总己听于二王，中外悦服。", "二月庚辰，尊皇后为皇太后。", "魏主称名为书告哀于高肇，且召之还。肇承变忧惧，朝夕哭泣，至于羸悴，归至瀍涧，家人迎之，不与相见；辛巳，至阙下，衰服号哭，升太极殿尽哀。高阳王雍与于忠密谋，伏直寝邢豹等十馀人于舍人省下，肇哭毕，引入西庑，清河诸王皆窃言目之。肇入省，豹等扼杀之，下诏暴其罪恶，称肇自尽，自馀亲党悉无所问，削除职爵，葬以士礼；逮昏，于厕门出尸归其家。", "魏之伐蜀也，军至晋寿，蜀人震恐。傅竖眼将步兵三万击巴北，上遣宁州刺史任太洪自阴平间道入其州，招诱氐、蜀，绝魏运路。会魏大军北还，太洪袭破魏东洛、除口二戍，声言梁兵继至，氐、蜀翕然从之。太洪进围关城，竖眼遣统军姜喜等击太洪，大破之，太洪弃关城走还。", "癸未，魏以高阳王雍为太傅、领太尉，清河王怿为司徒，广平王怀为司空。", "甲午，魏葬宣武皇帝于景陵，庙号世宗。己亥，尊胡贵嫔为皇太妃。三月甲辰朔，以高太后为尼，徙居金墉瑶光寺，非大节庆，不得入宫。", "魏左仆射郭祚表称：「萧衍狂悖，谋断川渎，役苦民劳，危亡已兆；宜命将出师，长驱扑讨。」魏诏平南将军杨大眼督诸军鎭荆山。", "魏于忠旣居门下，又总宿衞，遂专朝政，权倾一时。初，太和中，军国多事，高祖以用度不足，百官之禄四分减一，忠悉命归所减之禄。旧制：民税绢一匹别输绵八两，布一匹别输麻十五斤，忠悉罢之。乙丑，诏文武羣官各进位一级。", "夏四月，浮山堰成而复溃，或言蛟龙能乘风雨破堰，其性恶铁，乃运东、西冶铁器数千万斤沈之，亦不能合。乃伐树为井干，塡以巨石，加土其上；缘淮百里内木石无巨细皆尽，负檐者肩上皆穿，夏日疾疫，死者相枕，蝇虫昼夜声合。", "魏梁州刺史薛怀吉破叛氐于沮水。怀吉，眞度之子也。五月甲寅，南秦州刺史崔暹又破叛氐，解武兴之围。", "六月，魏冀州沙门法庆以妖幻惑衆，与勃海人李归伯作乱，推法庆为主。法庆以尼惠晖为妻，以归伯为十住菩萨、平魔军司、定汉王，自号大乘。又合狂药，令人服之，父子兄弟不复相识，唯以杀害为事。刺史萧宝寅遣兼长史崔伯驎击之，伯驎败死。贼衆益盛，所在毁寺舍，斩僧尼，烧经像，云「新佛出世，除去衆魔」。秋七月丁未，诏假右光禄大夫元遥征北大将军以讨之。", "魏尚书裴植，自谓人门不后王肃，以朝廷处之不高，意常怏怏，表请解官隐嵩山，世宗不许，深怪之。及为尚书，志气骄满，每谓人曰：「非我须尚书，尚书亦须我。」每入参议论，好面讥毁羣官，又表征南将军田益宗，言：「华、夷异类，不应在百世衣冠之上。」于忠、元昭见之切齿。", "尚书左仆射郭祚，冒进不已，自以东宫师傅，望封侯、仪同，诏以祚为都督雍·岐·华三州诸军事、征西将军、雍州刺史。", "祚与植皆恶于忠专横，密劝高阳王雍使出之；忠闻之，大怒，令有司诬奏其罪。尚书奏：「羊祉告植姑子皇甫仲达云『受植旨，诈称被诏，帅合部曲欲图于忠。』臣等穷治，辞不伏引；然衆证明昞，准律当死。衆证虽不见植，皆言『仲达为植所使，植召仲达责问而不告列』。推论情状，不同之理不可分明，不得同之常狱，有所降减，计同仲达处植死刑。植亲帅城衆，附从王化，依律上议，乞赐裁处。」忠矫诏曰：「凶谋旣尔，罪不当恕；虽有归化之诚，无容上议，亦不须待秋分。」八月，己亥，植与郭祚及都水使者杜陵韦儁皆赐死。儁，祚之婚家也。忠又欲杀高阳王雍，崔光固执不从，乃免雍官，以王还第。朝野冤愤，莫不切齿。", "丙子，魏尊胡太妃为皇太后，居崇训宫。于忠领崇训衞尉，刘腾为崇训太仆，加侍中，侯刚为侍中抚军将军。又以太后父国珍为光禄大夫。", "庚辰，定州刺史田超秀帅衆三千降魏。", "戊子，魏大赦。", "己丑，魏清河王怿进位太傅，领太尉，广平王怀为太保，领司徒，任城王澄为司空。庚寅，魏以车骑大将军于忠为尚书令，特进崔光为车骑大将军，并加开府仪同三司。", "魏江阳王继，熙之曾孙也，先为青州刺史，坐以良人为婢夺爵。继子叉娶胡太后妹，壬辰，诏复继本封，以叉为通直散骑侍郎，叉妻为新平郡君，仍拜女侍中。", "羣臣奏请太后临朝称制，九月乙未，灵太后始临朝听政，犹称令以行事，羣臣上书称殿下。太后聪悟，颇好读书属文，射能中针孔，政事皆手笔自决。加胡国珍侍中，封安定公。", "自郭祚等死，诏令生杀皆出于忠，王公畏之，重足胁息。太后旣亲政，乃解忠侍中、领军、崇训衞尉，止为仪同三司、尚书令。后旬馀，太后引门下侍官于崇训宫，问曰：「忠在端揆，声望何如？」咸曰：「不称厥任。」乃出忠为都督冀·定·瀛三州诸军事、征北大将军、冀州刺史；以司空澄领尚书令。澄奏：「安定公宜出入禁中，参谘大务，」诏从之。", "甲寅，魏元遥破大乘贼，擒法庆幷渠帅百馀人，传首洛阳。", "左游击将军赵祖悦袭魏西硖石，据之以逼寿阳；更筑外城，徙缘淮之民以实城内。将军田道龙等散攻诸戍，魏扬州刺史李崇分遣诸将拒之。癸亥，魏遣假鎭南将军崔亮攻西硖石，又遣鎭东将军萧宝寅决淮堰。", "冬十月乙酉，魏以胡国珍为中书监、仪同三司，侍中如故。", "甲午，弘化太守杜桂举郡降魏。", "初，魏于忠用事，自言世宗许其优转；太傅雍等皆不敢违，加忠车骑大将军。忠又自谓新故之际有定社稷之功，讽百僚令加己赏；雍等议封忠常山郡公。忠又难于独受，乃讽朝廷，同在门下者皆加封邑，雍等不得已复封崔光为博平县公，而尚书元昭等上诉不已。太后敕公卿再议，太傅怿等上言：「先帝升遐，奉迎乘舆，侍衞省闼，乃臣子常职，不容以此为功。臣等前议授忠茅土，正以畏其威权，苟免暴戾故也。若以功过相除，悉不应赏，请皆追夺。」崔光亦奉送章绶茅土，表十馀上，太后从之。", "高阳王雍上表自劾，称「臣初入柏堂，见诏旨之行一由门下，臣出君行，深知其不可而不能禁；于忠专权，生杀自恣，而臣不能违。忠规欲杀臣，赖在事执拒；臣欲出忠于外，在心未行，返为忠废。忝官尸禄，孤负恩私，请返私门，伏听司败。」太后以忠有保护之功，不问其罪。十二月辛丑，以忠为太师，领司州牧，寻复录尚书事，与太傅怿、太保怀、侍中胡国珍入居门下，同厘庶政。", "己酉，魏崔亮至硖石，赵祖悦逆战而败，闭城自守，亮进围之。", "丁卯，魏主及太后谒景陵。", "是冬，寒甚，淮、泗尽冻，浮山堰士卒死者什七八。", "魏益州刺史傅竖眼，性清素，民、獠怀之。龙骧将军元法僧代竖眼为益州刺史，素无治干，加以贪残；王、贾诸姓，本州士族，法僧皆召为兵。葭萌民任令宗因衆心之患魏也，杀魏晋寿太守，以城来降，民、獠多应之；益州刺史鄱阳王恢遣巴西、梓潼二郡太守张齐将兵三万迎之。法僧，熙之曾孙也。", "魏岐州刺史赵王谧，干之子也，为政暴虐。一旦，闭城门大索，执人而掠之，楚毒备至，又无故斩六人，阖城凶惧；衆遂大呼，屯门，谧登楼毁梯以自固。胡太后遣游击将军王靖驰馹谕城人，城人开门谢罪，奉送管龠，乃罢谧刺史。谧妃，太后从女也。至洛，除大司农卿。", "太后以魏主尚幼，未能亲祭，欲代行祭事，礼官博议以为不可。太后以问侍中崔光，光引汉和熹邓太后祭宗庙故事，太后大悦，遂摄行祭事。", "魏南荆州刺史桓叔兴表请不隶东荆州，许之。", "十五年春正月戊辰朔，魏大赦，改元熙平。", "魏崔亮攻硖石未下，与李崇约水陆俱进，崇屡违期不至。胡太后以诸将不壹，乃以吏部尚书李平为使持节、鎭军大将军兼尚书右仆射，将步骑二千赴寿阳，别为行台，节度诸军，如有乖异，以军法从事。萧宝寅遣轻车将军刘智文等渡淮，攻破三垒；二月乙巳，又败将军垣孟孙等于淮北。李平至硖石，督李崇、崔亮等水陆进攻，无敢乖互，战屡有功。", "上使左衞将军昌义之将兵救浮山，未至，康绚已击魏兵，却之。上使义之与直閤王神念泝淮救硖石。崔亮遣将军博陵崔延伯守下蔡，延伯与别将伊瓮生夹淮为营。延伯取车轮去辋，削锐其辐，两两接对，揉竹为絚，贯连相属，并十馀道，横水为桥，两头施大鹿卢，出没随意，不可烧斫。旣断赵祖悦走路，又令战舰不通，义之、神念屯梁城不得进。李平部分水陆攻硖石，克其外城；乙丑，祖悦出降，斩之，尽俘其衆。", "胡太后赐崔亮书，使乘胜深入。平部分诸将，水陆并进，攻浮山堰；亮违平节度，以疾请还，随表辄发。平奏处亮死刑，太后令曰：「亮去留自擅，违我经略，虽有小捷，岂免大咎！但吾摄御万机，庶几恶杀，可听特以功补过。」魏师遂还。", "魏中尉元匡奏弹于忠「幸国大灾，专擅朝命，裴、郭受冤，宰辅黜辱。又自矫旨为仪同三司、尚书令，领崇训衞尉，原其此意，欲以无上自处。旣事在恩后，宜加显戮，请遣御史一人就州行决。自去岁世宗晏驾以后，皇太后未亲览，以前诸不由阶级，或发门下诏书，或由中书宣敕，擅相拜授者，已经恩宥，正可免罪，并宜追夺。」太后令曰：「忠已蒙特原，无宜追罪；馀如奏。」", "匡又弹侍中侯刚掠杀羽林。刚本以善烹调为尚食典御，凡三十年，以有德于太后，颇专恣用事，王公皆畏附之。廷尉处刚大辟，太后曰：「刚因公事掠人，邂逅致死，于律不坐。」少卿陈郡袁翻曰：「『邂逅』，谓情状已露，隐避不引，考讯以理者也。今此羽林，问则具首，刚口唱打杀，挝筑非理，安得谓之『邂逅』！」太后乃削刚户三百，解尝食典御。", "三月戊戌朔，日有食之。", "魏论西硖石之功，辛未，以李崇为骠骑将军，加仪同三司，李平为尚书右仆射，崔亮进号鎭北将军。亮与平争功于禁中，太后以亮为殿中尚书。", "魏萧宝寅在淮堰，上为手书诱之，使袭彭城，许送其国庙及室家诸从还北，宝寅表上其书于魏朝。", "夏四月，淮堰成，长九里，下广一百四十丈，上广四十五丈，高二十丈，树以𣏌柳，军垒列居其上。", "或谓康绚曰：「四渎，天所以节宣其气，不可久塞，若凿湬东注，则游波宽缓，堰得不坏。」绚乃开湬东注。又纵反间于魏曰：「梁人所惧开湬，不畏野战。」萧宝寅信之，凿山深五丈，开湬北注，水日夜分流犹不减，魏军竟罢归。水之所及，夹淮方数百里。李崇作浮桥于硖石戍间，又筑魏昌城于八公山东南，以备寿阳城坏，居民散就冈陇，其水清彻，俯视庐舍冢墓，了然在下。", "初，堰起于徐州境内，刺史张豹子宣言，谓己必掌其事；旣而康绚以他官来监作，豹子甚慙。俄而敕豹子受绚节度，豹子遂谮绚与魏交通，上虽不纳，犹以事毕徵绚还。", "魏胡太后追思于忠之功，曰：「岂宜以一谬弃其馀勋！」复封忠为灵寿县公，亦封崔光为平恩县侯。", "魏元法僧遣其子景隆将兵拒张齐，齐与战于葭萌，大破之，屠十馀城，遂围武兴。法僧婴城自守，境内皆叛，法僧遣使间道告急于魏。魏驿召鎭南军司傅竖眼于淮南，以为益州刺史、西征都督，将步骑三千以赴之。竖眼入境，转战三日，行二百馀里，九遇皆捷。五月，竖眼击杀梁州刺史任太洪。民、獠闻竖眼至，皆喜，迎拜于路者相继。张齐退保白水，竖眼入州，白水以东民皆安业。", "魏梓潼太守苟金龙领关城戍主，梁兵至，金龙疾病，不堪部分，其妻刘氏帅厉城民，乘城拒战，百有馀日，士卒死伤过半。戍副高景谋叛，刘氏斩景及其党与数千人，自馀将士，分衣减食，劳逸必同，莫不畏而怀之。井在城外，为梁兵所据，会天大雨，刘氏命出公私布绢及衣服悬之，绞而取水，城中所有杂物悉储之。竖眼至，梁兵乃退，魏人封其子为平昌县子。", "六月庚子，以尚书令王莹为左光禄大夫、开府仪同三司，尚书右仆射袁昂为左仆射，吏部尚书王暕为右仆射。暕，俭之子也。", "张齐数出白水，侵魏葭萌，傅竖眼遣虎威将军强虬攻信义将军杨兴起，杀之，复取白水。宁朔将军王光昭又败于阴平，张齐亲帅骁勇二万馀人与傅竖眼战，秋七月，齐军大败，走还，小剑、大剑诸戍皆弃城走，东益州复入于魏。", "八月乙巳，魏以胡国珍为骠骑大将军、开府仪同三司、雍州刺史。国珍年老，太后实不欲令出，止欲示以方面之荣；竟不行。", "康绚旣还，张豹子不复修淮堰。九月丁丑，淮水暴涨，堰坏，其声如雷，闻三百里，缘淮城戍村落十馀万口皆漂入海。初，魏人患淮堰，以任城王澄为大将军、大都督南讨诸军事，勒衆十万，将出徐州来攻堰，尚书右仆射李平以为「不假兵力，终当自坏。」及闻破，太后大喜，赏平甚厚，澄遂不行。", "壬辰，大赦。", "魏胡太后数幸宗戚勋贵之家，侍中崔光表谏曰：「《礼》，诸侯非问疾吊丧而入诸臣之家，谓之君臣为谑。不言王后夫人，明无适臣家之义。夫人，父母在有归宁，没则使卿宁。汉上官皇后将废昌邑，霍光，外祖也，亲为宰辅，后犹御武帐以接羣臣，示男女之别也。今帝族方衍，勋贵增迁，祗请遂多，将成彝式。愿陛下简息游幸，则率土属赖，含生仰悦矣。」", "任城王澄以北边鎭将选举弥轻，恐贼虏闚边，山陵危迫，奏求重鎭将之选，修警备之严，诏公卿议之。廷尉少卿袁翻议，以为「比缘边州郡，官不择人，唯论资级。或值贪汚之人，广开戍逻，多置帅领，或用其左右姻亲，或受人货财请属，皆无防寇之心，唯有聚敛之意。其勇力之兵，驱令抄掠，若遇强敌，卽为奴虏，如有执获，夺为己富。其羸弱老小之辈，微解金铁之工，少闲草木之作，无不搜营穷垒，苦役百端。自馀或伐木深山，或芸草平陆，贩贸往还，相望道路。此等禄旣不多，死于沟渎者什常七八。是以邻敌伺间，扰我疆埸，皆由边任不得其人故也。愚谓自今已后，南北边诸藩及所统郡县府佐、统军至于戍主，皆令朝臣王公已下各举所知，必选其才，不拘阶级；若称职及败官，幷所举之人随事赏罚。」太后不能用。及正光之末，北边盗贼羣起，遂逼旧都，犯山陵，如澄所虑。", "冬十一月，交州刺史李畟斩交州反者阮宗孝，传首建康。", "初，魏世宗作瑶光寺，未就，是岁，胡太后又作永宁寺，皆在宫侧；又作石窟寺于伊阙口，皆极土木之美。而永宁尤盛，有金像高丈八者一，如中人者十，玉像二。为九层浮图，掘地筑基，下及黄泉；浮图高九十丈，上刹复高十丈，每夜静，钤铎声闻十里。佛殿如太极殿，南门如端门。僧房千间，珠玉锦绣，骇人心目。自佛法入中国，塔庙之盛，未之有也。扬州刺史李崇上表，以为「高祖迁都垂三十年，明堂未修，太学荒废，城阙府寺颇亦颓坏，非所以追隆堂构，仪刑万国者也。今国子虽有学官之名，而无敎授之实，何异兔丝、燕麦，南箕、北斗！事不两兴，须有进退，宜罢尚方雕靡之作，省永宁土木之功，减瑶光材瓦之力，分石窟镌琢之劳，及诸事役非急者，于三时农隙修此数条，使国容严显，礼化兴行，不亦休哉！」太后优令答之，而不用其言。", "太后好事佛，民多绝户为沙门，高阳王友李瑒上言，「三千之罪莫大于不孝，不孝之大无过于绝祀，岂得轻纵背礼之情，肆其向法之意，一身亲老，弃家绝养，缺当世之礼而求将来之益！孔子云：『未知生，焉知死？』安有弃堂堂之政而从鬼敎乎！又，今南服未静，衆役仍烦，百姓之情，实多避役，若复听之，恐捐弃孝慈，比屋皆为沙门矣。」都统僧暹等忿瑒谓之「鬼敎」，以为谤佛，泣诉于太后。太后责之，瑒曰：「天曰神，地曰祇，人曰鬼。《传》曰：『明则有礼乐，幽则有鬼神。』然则明者为堂堂，幽者为鬼敎。佛本出于人，名之为鬼，愚谓非谤。」太后虽知瑒言为允，难违暹等之意，罚瑒金一两。", "魏征南大将军田益宗求为东豫州刺史，以招二子，太后不许，竟卒于洛阳。", "柔然伏跋可汗，壮健善用兵，是岁，西击高车，大破之，执其王弥俄突，系其足于驽马，顿曳杀之，漆其头为饮器。邻国先羁属柔然后叛去者，伏跋皆击灭之，其国复强。", "十六年春正月辛未，上祀南郊。", "魏大乘馀贼复相聚，突入瀛州，刺史宇文福之子员外散骑侍郎延帅奴客拒之。贼烧斋閤，延突火抱福出外，肌发皆焦，勒衆苦战，贼遂散走，追讨，平之。", "甲戌，魏大赦。", "魏初，民间皆不用钱，高祖太和十九年，始铸太和五铢钱，遣钱工在所鼓铸；民有欲铸钱者，听就官炉，铜必精练，无得淆杂。世宗永平三年，又铸五铢钱，禁天下用钱不依准式者。旣而洛阳及诸州鎭所用钱各不同，商货不通。尚书令任城王澄上言，以为：「不行之钱，律有明式，指谓鸡眼、钚凿，更无馀禁。计河南诸州今所行悉非制限，昔来绳禁，愚窃惑焉。又河北旣无新钱，复禁旧者，专以单丝之缣、疏缕之布，狭幅促度，不中常式，裂匹为尺，以济有无，徒成杼轴之劳，不免饥寒之苦，殆非所以救恤冻馁，子育黎元之意也。钱之为用，贯襁相属，不假度量，平均简易，济世之宜，谓为深允。乞并下诸方州鎭，其太和与新铸五铢及古诸钱方俗所便用者，但内外全好，虽有大小之异，并得通行，贵贱之差，自依鄕价。庶货环海内，公私无壅。其鸡眼、钚凿及盗铸、毁大为小、生新巧僞不如法者，据律罪之。」诏从之。然河北少钱，民犹用物交易，钱不入市。", "魏人多窃冒军功，尚书左丞卢同阅吏部勋书，因加检核，得窃阶者三百馀人，乃奏：「乞集吏部、中兵二局勋簿，对句奏案，更造两通，一关吏部，一留兵局。又，在军斩首成一阶以上者，卽令行台军司给券，当中竖裂，一支付勋人，一支送门下，以防僞巧。」太后从之。同，玄之族孙也。中尉元匡奏取景明元年已来，内外考簿、吏部除书、中兵勋案、幷诸殿最，欲以案校窃阶盗官之人，太后许之。尚书令任城王澄表以为：「法忌烦苛，治贵清约。御史之体，风闻是司，若闻有冒勋妄阶，止应摄其一簿，硏检虚实，绳以典刑。岂有移一省之案，寻两纪之事，如此求过，谁堪其罪！斯实圣朝所宜重愼也。」太后乃止。又以匡所言数不从，虑其辞解，欲奖安之，乃加鎭东将军。二月丁未，立匡为东平王。", "三月丙子，敕织官，文锦不得为仙人鸟兽之形，为其裁翦，有乖仁恕。", "丁亥，魏广平文穆王怀卒。", "夏四月戊申，魏以中书监胡国珍为司徒。", "诏以宗庙用牲，有累冥道，宜皆以面为之。于是朝野喧哗，以为宗庙去牲，乃是不复血食，帝竟不从。八坐乃议以大脯代一元大武。", "秋八月丁未，诏魏太师高阳王雍入居门下，参决尚书奏事。", "冬十月，诏以宗庙犹用脯修，更议代之，于是以大饼代大铺，其馀尽用蔬果。又起至敬殿、景阳台，置七庙座，每月中再设净馔。", "乙卯，魏诏，北京士民未迁者，悉听留居为永业。", "十一月甲子，巴州刺史牟汉宠叛，降魏。", "十二月，柔然伏跋可汗遣俟斤尉比建等请和于魏，用敌国之礼。", "是岁，以右衞将军冯道根为豫州刺史。道根谨厚木讷，行军能检敕士卒；诸将争功，道根独默然。为政清简，吏民怀之。上尝叹曰：「道根所在，令朝廷不复忆有一州。」", "魏尚书崔亮奏请于王屋等山采铜铸钱，从之。是后民多私铸，钱稍薄小，用之益轻。", "十七年春正月甲子，魏以氐酋杨定为阴平王。", "魏秦州羌反。", "二月癸巳，安成康王秀卒。秀虽与上布衣昆弟，及为君臣，小心畏敬过于疏贱，上益以此贤之。秀与弟始兴王憺尤相友爱，憺久为荆州，常中分其禄以给秀，秀称心受之，亦不辞多也。", "甲辰，大赦。", "己酉，魏大赦，改元神龟。", "魏东益州氐反。", "魏主引见柔然使者，让之以藩礼不备，议依汉待匈奴故事，遣使报之。司农少卿张伦上表，以为：「太祖经啓帝图，日有不暇，遂令竖子游魂一方，亦由中国多虞，急诸华而缓夷狄也。高祖方事南辕，未遑北伐。世宗遵述遗志，虏使之来，受而弗答。以为大明临御，国富兵强，抗敌之礼，何惮而为之，何求而行之！今虏虽慕德而来，亦欲观我强弱；若使王人衔命虏庭，与为昆弟，恐非祖宗之意也。事不获已，应为制诏，示以上下之仪，命宰臣致书，谕以归顺之道，观其从违，徐以恩威进退之，则王者之体正矣。岂可以戎狄兼幷，而遽亏典礼乎！」不从。伦，白泽之子也。", "三月辛未，魏灵寿武敬公于忠卒。", "魏南秦州氐反，遣龙骧将军崔袭持节谕之。", "夏四月丁酉，魏秦文宣公胡国珍卒，赠假黄钺、相国、都督中外诸军事、太师，号曰太上秦公，葬以殊礼，赠襚仪衞，事极优厚。又迎太后母皇甫氏之柩与国珍合葬，谓之太上秦孝穆君。谏议大夫常山张普惠以为前世父后父无称「太上」者，「太上」之名不可施于人臣，诣阙上疏陈之，左右皆敢为通。会胡氏穿圹，下有磬石，乃密表，以为：「天无二日，土无二王，『太上』者因『上』而生名也，皇太后称『令』以系『敕』下，盖取三从之道，远同文母列于十乱，今司徒为『太上』，恐乖系敕之意。孔子称『必也正名乎！』比克吉定兆，而以浅改卜，亦或天地神灵所以垂至戒、啓圣情也。伏愿停逼上之号，以邀谦光之福。」太后乃亲至国珍宅，召集五品以上博议。王公皆希太后意，争诘难普惠；普惠应机辩析，无能屈者。太后使元叉宣令于普惠曰：「朕之所行，孝子之志。卿之所陈，忠臣之道。羣公已有成议，卿不得苦夺朕怀。后有所见，勿难言也。」", "太后为太上君造寺，壮丽埒于永宁。", "尚书奏复徵民绵麻之税，张普惠上疏，以为：「高祖废大斗，去长尺，改重称，以爱民薄赋。知军国须绵麻之用，故于绢增税绵八雨，于布增税麻十五斤，民以称尺所减，不啻绵麻，故鼓舞供调。自兹以降，所税绢布，浸复长阔，百姓嗟怨，闻于朝野。宰辅不寻其本在于幅广度长，遽罢绵麻。旣而尚书以国用不足，复欲徵敛。去天下之大信，弃已行之成诏，追前之非，遂后之失。不思库中大有绵麻，而羣臣共窃之也。何则？所输之物，或斤羡百铢，未闻有司依律以罪州郡；或小有滥恶，则坐户主，连及三长。是以在库绢布，逾制者多，羣臣受俸，人求长阔厚重，无复准极，未闻以端幅有馀还求输官者也。今欲复调绵麻，当先正称、尺，明立严禁，无得放溢，使天下知二圣之心爱民惜法如此，太和之政复见于神龟矣。」", "普惠又以魏主好游骋苑囿，不亲视朝，过崇佛法，郊庙之事多委有司，上疏切谏，以为：「殖不思之冥业，损巨费于生民，减禄削力，近供无事之僧，崇饰云殿，远邀未然之报，昧爽之臣稽首于外，玄寂之衆遨游于内，愆礼忤时，人灵未穆。愚谓修朝夕之因，求祇劫之果，未若收万国之欢心以事其亲，使天下和平，灾害不生也。伏愿淑愼威仪，为万邦作式，躬致郊庙之虔，亲纡朔望之礼，释奠成均，竭心千亩，量撤僧寺不急之华，还复百官久折之秩，已造者务令简约速成，未造者一切不复更为，则孝弟可以通神明，德敎可以光四海，节用爱人，法俗俱赖矣。」寻敕外议释奠之礼，又自是每月一陛见羣臣，皆用普惠之言也。", "普惠复表论时政得失，太后与帝引普惠于宣光殿，随事诘难。", "临川王宏妾弟吴法寿杀人而匿于宏府中，上敕宏出之，卽日伏辜。南司奏免宏官，上注曰：「爱宏者兄弟私亲，免宏者王者正法；所奏可。」五月戊寅，司徒、骠骑大将军、扬州刺史临川王宏免。", "宏自洛口之败，常怀愧愤，都下每有窃发，辄以宏为名，屡为有司所奏，上每赦之。上幸光宅寺，有盗伏于骠骑航，待上夜出；上将行，心动，乃于朱雀航过。事发，称为宏所使，上泣谓宏曰：「我人才胜汝百倍，当此犹恐不堪，汝何为者？我非不能为汉文帝，念汝愚耳！」宏顿首称无之，故因匿法寿免宏官。", "宏奢僭过度，殖货无厌。库屋垂百间，在内堂之后，关龠甚严，有疑是铠仗者，密以闻。上于友爱甚厚，殊不悦。他日，送盛馔与宏爱妾江氏曰：「当来就汝欢宴。」独携故人射声校尉丘佗卿往，与宏及江大饮，半醉后，谓曰：「我今欲履行汝后房。」卽呼舆径往堂后，宏恐上见其货贿，颜色怖惧。上意益疑之，于是屋屋检视，每钱百万为一聚，黄榜标之，千万为一库，悬一紫标，如此三十馀间。上与佗卿屈指计，见钱三亿馀万，馀屋贮布绢丝绵漆蜜紵蜡等杂货，但见满库，不知多少。上始知非仗，大悦，谓曰：「阿六，汝生计大可！」乃更剧饮至夜，举烛而还。兄弟方更敦睦。", "宏都下有数十邸，出悬钱立券，每以田宅邸店悬上文契，期讫，便驱券主夺其宅，都下、东土百姓，失业非一。上后知之，制悬券不得复驱夺，自此始。", "侍中、领军将军吴平侯昺，雅有风力，为上所重，军国大事皆与议决，以为安右将军，监扬州。昺自以越亲取扬州，涕泣恳让，上不许。在州尤称明断，符敎严整。", "辛己，以宏为中军将军、中书监，六月乙酉，又以本号行司徒。", "臣光曰：宏为将则覆三军，为臣则涉大逆，高祖贷其死罪可矣。数旬之间，还为三公，于兄弟之恩诚厚矣，王者之法果安在哉！", "初，洛阳有汉所立《三字石经》，虽屡经丧乱而初无损失。及魏，冯熙、常伯夫相继为洛州刺史，毁取以建浮图精舍，遂大致颓落，所存者委于榛莽，道俗随意取之。侍中领国子祭酒崔光请遣官守视，命国子博士李郁等补其残缺，胡太后许之。会元叉、刘腾作乱，事遂寝。", "秋七月，魏河州羌却铁忽反，自称水池王；诏以主客郎源子恭为行台以讨之。子恭至河州，严勒州郡及诸军，毋得犯民一物，亦不得轻与贼战，然后示以威恩，使知悔惧。八月，铁忽等相帅诣子恭降，首尾不及二旬。子恭，怀之子也。", "魏宦者刘腾，手不解书，而多奸谋，善揣人意；胡太后以其保护之功，累迁至侍中、右光禄大夫，遂干预政事，纳赂为人求官，无不效者。河间王琛，简之子也。为定州刺史，以贪纵著名，及罢州还，太后诏曰：「琛在定州，唯不将中山宫来，自馀无所不致，何可更复敍用！」遂废于家。琛乃求为腾养息，赂腾金宝钜万计。腾为之言于太后，得兼都官尚书，出为秦州刺史。会腾疾笃，太后欲及其生而贵之，九月癸未朔，以腾为衞将军，加仪同三司。", "魏胡太后以天文有变，欲以崇宪高太后当之。戊申夜，高太后暴卒；冬十月丁卯，以尼礼葬于北邙，諡曰顺皇后。百官单衣邪巾送至墓所，事讫而除。", "乙亥，以临川王宏为司徒。", "魏胡太后遣使者宋云与比丘惠生如西域求佛经。司空任城王澄奏：「昔高祖迁都，制城内唯听置僧尼寺各一，馀皆置于城外；盖以道俗殊归，欲其净居尘外故也。正始三年，沙门统惠深，始违前禁，自是卷诏不行，私谒弥衆，都城之中，寺逾五百，占夺民居，三分且一，屠沽尘秽，连比杂居。往者代北有法秀之谋，冀州有大乘之变。太和、景明之制，非徒使缁素殊途，盖亦以防微杜渐。昔如来阐敎，多依山林，今此僧徒，恋著城邑，正以诱于利欲，不能自已，此乃释氏之糟糠，法王之社鼠，内戒所不容，国典所共弃也。臣谓都城内寺未成可徙者，宜悉徙于郭外，僧不满五十者，倂小从大；外州亦准此。」然卒不能行。", "是岁，魏太师雍等奏：「盐池天藏，资育羣生，先朝为之禁限，亦非苟与细民争利。但利起天池，取用无法，或豪贵封护，或近民吝守，贫弱远来，邈然绝望。因置主司，令其裁察，强弱相兼，务令得所。什一之税，自古有之，所务者远近齐平，公私两宜耳。及甄琛啓求禁集，乃为绕池之民尉保光等擅自固护；语其障禁，倍于官司，取与自由，贵贱任口。请依先朝禁之为便。」诏从之。"]